{
    "text": "Jako lékaři mají vždycky po ruce své nástroje a nože k bezodkladným zákrokům, právě tak i ty měj pohotově své zásady, abys chápal věci božské i lidské a abys činil všechno, i to nejnepatrnější, tak jako člověk pamětlivý vzájemné souvislosti jich obou. Neboť nic lidského zdárně nevykonáš bez současného zřetele k božskému, a ani naopak",
    "note": "„Neboť nic lidského zdárně nevykonáš“: Lidské je to, co je ve shodě s příkazy rozumu, tedy mravně dobré. Autor zápisků často zdůrazňuje nerozlučnou souvislost mravnosti se zbožností: nikomu nelze jednat mravně, jestliže současně nejedná i zbožně, jako i naopak zbožnost je nemyslitelná bez mravnosti. Také Kantovi jsou mravnost a zbožnost v nedílné spojitosti a v neustálém styku."
}