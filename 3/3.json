{
    "text": "Hippokratés vyléčil mnoho nemocí, a sám se pak rozstonal a zemřel. Chaldejové mnoha lidem předpověděli smrt, a potom svému osudu také neušli. Alexandr, Pompeius a Gaius Caesar tolikrát vyvrátili ze základu celá města a v bitevních řadách pobili myriády jezdců i pěších, a konečně se také sami rozloučili s životem. Hérakleitos, když se tolik nahloubal o zániku vesmíru ohněm, zemřel vodnatelností, po celém těle natřen hnojem. Démokrita zahubily vši, Sókrata jiné vši. Proč tohle všechno? Vstoupils na loď, plul jsi a přistáls: vystup! Bude-li to v nový život, pak ani ten nebude bez bohů; pakli ve smyslovou necitnost, skončí se tvé strasti i slasti a tvé sloužení nádobě nekonečně horší, to je oné části tvé bytosti, která se podrobuje té vyšší: a ta vyšší je – božský rozum v tobě, ona pak – zemitý a krvavý kal",
    "note": "Hippokratés, věhlasný lékař z ostrova Kóu v 5. stol. př. n. l. – Chaldejové, babylónští kněží a pověstní astrologové. – Hérakleitos z Efesu, s jehož fyzikou stoikové převzali i dogma o všesvětové konflagraci, prohlašoval »praoheň« za světovou pralátku. – „Sókrata (zahubily) jiné vši“: tj. nespravedliví žalobci, kteří byli původci jeho odsouzení na smrt. – „Bude-li to v nový život“: Víra v posmrtný život individuální lidské duše byla těžko slučitelná se stoickou naukou, že jednotlivé bytosti se odlučují k vlastní existenci z božské prapodstaty a opět se v ni vracejí. Ani Marcus, ani Epiktétos se v této věci nevyslovují dost určitě. Srv. aforismus IV 21 a XII 5."
}