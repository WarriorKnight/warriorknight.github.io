{
    "text": "Nalézáš-li v lidském životě něco lepšího, než je spravedlnost, pravda, uměřenost a mužnost a vůbec než je stav duše, která je spokojena sama se sebou (což tě uzpůsobuje k činům podle správného rozumu) a spokojena i s údělem osudu, pokud se co přihází mimo lidskou vůli – vidíš-li tedy něco lepšího než toto, pak se celým srdcem k tomu obrať a objeveného nejlepšího užívej! Pakli se ti nic nejeví lepším, nežli je právě božstvo, které sídlí v tobě, které si podrobilo své vlastní chtíče, které bedlivě zkoumá každou představu, které se vyprostilo, jak tomu říkal Sókratés, ze »svodů smyslů« a sebe podřídilo bohům a pečlivě se stará o lidi – jestli všechno ostatní shledáváš méně významným a méně cenným nežli toto, ničemu jinému ve svém srdci nevykazuj místo! Neboť jakmile se přikloníš k něčemu jinému a sejdeš ze své cesty, pak už si nedokážeš tak neúchylně, nadevše jiné cenit ono vlastní dobro, které ti opravdu náleží. S tímto dobrem, které se zakládá na rozumu a společenském cítění, se naprosto nesmí srovnávat cokoli jinorodého, jako například chvála davu, vysoké hodnosti, bohatství nebo smyslné požitky. Neboť toto všechno, i když ti jenom nakrátko zalahodí, rázem tě přemůže a s sebou strhne. Ty však, pravím, upřímně a svobodně si zvol to lepší a toho se přidržuj! Lepší pak je to, co je prospěšné. A je- li ti to prospěšné jako bytosti rozumné, dbej toho; jestli jen jako živočichu, vyslov se o tom a svou soudnost chraň před zaslepením, aby tvé rozhodnutí bylo neoblomné",
    "note": "„uměřenost“: Řecká sófrosyné = rozvaha, sebekázeň, kterou stoikové definují jako znalost toho, co si dlužno volit a čemu se vyhýbat. – „bohatství nebo smyslné požitky“: Neboť toto a všechno podobné jsou vnější věci, zdánlivá dobra."
}