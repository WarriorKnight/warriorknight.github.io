{
    "text": "Tělo, duše, rozum: tělu náležejí smysly, duši pudy, rozumu zásady. Vnímat a vytvářet si představy dovedou také zvířata, zmítat se pudy jako loutka dovedou i šelmy a chlípníci, ba i Falaridové a Neronové; řídit se rozumem v činech zdánlivé povinnosti dovedou i neznabozi i vlastizrádci i hříšníci při zavřených dveřích. Je-li tedy to ostatní jmenovaným tvorům společné, pak jako zvláštní znak dobrého člověka zbývá to, že všechny příhody i úděly osudu vítá a rád přijímá, že božstvo, které sídlí v jeho srdci, neposkvrňuje a neuvádí změtí představ do zmatku, nýbrž si je uchovává vlídné, a to tím, že boha řádně poslouchá, nic nemluví proti pravdě a nic nečiní proti spravedlnosti. A i kdyby mu nikdo z lidí nevěřil, že žije prostě, čestně a radostně, přesto se na nikoho nehněvá a nedá se odvrátit od cesty, která vede k cíli života, k němuž má dospět s čistým srdcem, klidný, poslušný a ochotně smířen se svým životním údělem",
    "note": "Falaris, ukrutný tyran v Agrigentu, který své oběti upaloval v kovovém býku. – „řídit se rozumem v činech zdánlivé povinnosti“: I nejhorší lidé se svým způsobem spravují rozumem, tj. užívají ho k činům, které podle jejich, ovšemže nesprávných, představ (o dobru a zlu) jsou jejich povinností."
}