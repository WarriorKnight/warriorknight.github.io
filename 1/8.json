{
    "text": "Od Apollónia jsem se učil nezávislému myšlení, nekolísavé rozvážnosti, která se neřídí ničím jiným než rozumem, a ustavičné duševní rovnováze, ať v prudkých bolestech nebo při ztrátě dítěte nebo v zdlouhavých nemocech. Na něm jako na živém příkladu jsem si jasně uvědomil, jak jeden a týž člověk může být i velmi rázný, a přece shovívavý. Nikdy nebyl, jak jsem si všiml, při vyučování nevrlý a svou zkušenost a obratnost ve vědeckých výkladech zřejmě nepokládal za žádnou zvláštní přednost. Od něho jsem se také učil, jak máme přijímat takzvané přátelské úsluhy, abychom se tím neponižovali, ale abychom zase neprojevovali neuznalou nevšímavost",
    "note": "Apollónios z Chalkidy, stoický filozof, u něhož se Marcus vzdělával ještě jako následník trůnu."
}