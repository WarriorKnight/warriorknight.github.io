{
    "text": "Od Sexta jsem se hleděl přiučit shovívavosti, byl mi vzorem otcovské vlády v rodině; od něho jsem převzal zásadu žít ve shodě s přírodou; od něho jsem se učil nelíčené důstojnosti, starostlivé pozornosti k přátelům a trpělivosti k lidem nevědomým a neuvážlivým; dovedl se dobře srovnat se všemi, takže styk s ním byl příjemnější než jakékoliv lichocení: však se také těšil právě u svých vrstevníků největší vážnosti. Jak srozumitelně a promyšleně vyvozoval a sestavoval zásady nezbytné pro život! A nikdy nejevil ani stopy hněvu, ani žádné jiné náruživosti, a při své naprosté „nenáruživosti“ byl zároveň zase prodchnut nejvřelejší láskou k bližním. Byl uznalý, ale nevtíravě, a dbal všestranného vědění – neokázale",
    "note": "Sextus z Chairóneie, platónik, příbuzný filozofa a skladatele biografií Plútarcha. – „žít ve shodě s přírodou“: Základní příkaz stoické etiky, jejž Marcus nepřestává zdůrazňovat; ten však zároveň ukládá člověku jako jedinému tvoru vybavenému rozumem »žít ve shodě s rozumem«, tedy také s vesmírným rozumem, neboť individuální rozum je jeho součástí, tedy také »ve shodě s bohem«. Jenom život shodný s přírodou zaručuje člověku duševní klid a pravou blaženost. – „při své naprosté nenáruživosti“: stoická »apatheia«. Stoický mudrc zakládá svůj vnitřní klid v naprosté nezávislosti na všech věcech »vnějších«; právě proto se musí především vymanit z moci všech prudkých duševních hnutí – afektů (pathé), které vyplývají z lidských zájmů o vnější věci. Každý afekt je stoikům »nemoc duše«."
}