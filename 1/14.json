{
    "text": "Bratr Severus mi byl vzorem lásky k rodině a lásky k pravdě a spravedlnosti; jeho prostřednictvím jsem se seznámil s Thraseou, Helvidiem, Catonem, Diónem a Brutem, od něho jsem získal představu demokratické ústavy, v níž vládne spravedlnost a občanská rovnoprávnost, a královské vlády, která si nade všechno váží svobody poddaných; mimoto ve mně probouzel trvalou a nikdy neutuchající úctu k filozofii, dobročinnost a vrcholnou štědrost, dobrou naději a důvěru v lásku přátel a přímost k těm, jejichž jednání odsuzujeme; a také přesvědčení, že se naši přátelé nemají dohadovat o tom, co od nich chceme nebo nechceme, ale že jim to máme jasně říci.",
    "note": " Claudius Severus, otec Markova zetě. Paetus Thrasea, ušlechtilý a svobodomilovný stoik, který byl Neronem dohnán k sebevraždě. Jeho zeť Helvidius Priscus byl Neronem vypovězen do vyhnanství. Cato Mladší, nepřítel diktátora Caesara, Brutus, Caesarův vrah, a Dión Chrýsostomos z Bíthýnie byli rovněž svobodomyslní republikáni a stoikové; Marcus se s nimi seznámil z jejich životopisů, které napsal Plútarchos."
}