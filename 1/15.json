{
    "text": "Od Maxima jsem se učil sebeovládání, nekolísavosti za žádných okolností, dobré mysli v tísních vůbec a v nemocech zvlášť, přiměřeně povaze i vlídné i vážné, a nereptavému konání povinností. Všichni byli přesvědčeni, že smýšlí tak, jak mluví, a že nechová špatné úmysly, ať činí cokoliv. Ničemu se nedivil, ničeho se neděsil, nikdy se neukvapoval, ani neváhal, nikdy nebyl rozpačitý ani sklíčený, ani nevázaně veselý, ani zase nevrlý, ani podezíravý; byl dobročinný, smířlivý a nenáviděl lhaní; byl spíše obrazem člověka od přírody bezvadného než sebe zdokonalujícího. Nikoho nikdy ani nenapadlo se domnívat, že je jím přezírán, ale také se nikdo neopovážil nad něho vyvyšovat. A ve styku s ním byl zvláštní půvab.",
    "note": " Claudius Maximus, jeden z nejvýznamnějších stoických filozofů."
}