{
    "text": "Rustikovi jsem vděčen za poznatek, že mám zapotřebí svou povahu zlepšovat a zdokonalovat; že jsem se nedal na scestí sofistického horlitele, nepsal jsem o prázných teoriích a neupadal v mravoučná kázání a že jsem si okázale nehrál na kajícníka nebo dobrodince; také za to, že jsem se zřekl rétorického a poetického krasořečnění, že se doma neprocházím v rouše filozofa a nedopouštím se jiných takových výstředností; že své dopisy píšu prostě, asi tak, jako psal právě on ze Sinuessy mé matce; že těm, kteří se na mne rozhněvali nebo mi ublížili, vycházím ochotně a smířlivě vstříc, jakmile projeví vůli se mnou se udobřit; že jsem si zvykl pozorně číst, nespokojuji se povrchními soudy a žvanilům hned tak nepřisvědčuji; konečně i za to, že jsem se seznámil s úvahami Epiktétovými, které mi zapůjčil ze své knihovny",
    "note": "Stoický filozof Iunius Rusticus, Markův oblíbený učitel, důvěrník a rádce. Epiktétos, otrok a stoik 1. a 2. stol. n. l, jehož úvahy si Marcus nad jiné oblíbil a rád je cituje."
}