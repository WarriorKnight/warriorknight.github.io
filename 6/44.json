{
    "text": "Jestliže bohové rozhodli o mně a o tom, co se mi má přihodit, dobře rozhodli; neboť nerozhodného si nelze boha jen tak snadno představit. Ostatně z jakéhopak důvodu by se odhodlali mně způsobit zlo? Co by tím získali, ať už sami, nebo vesmír, o nějž především pečují? Jestli nerozhodli o mně zvlášť, tedy jistě rozhodli o vesmírném celku, i musím ochotně přijímat a rád snášet také to, co se mi přihází jako přirozený důsledek onoho rozhodnutí. Nečiní-li však rozhodnutí vůbec o ničem (pomyšlení ovšem bezbožné), pak jim tedy ani neobětujme, ani se k nim nemodleme, ani nepřísahejme a nedělejme nic z toho, co všechno děláváme, předpokládajíce jejich přítomnost a jejich soužití s námi; jestliže tedy o ničem, co se týká nás, nerozhodují, pak je zajisté v mé moci rozhodovat o sobě sám a je i v mé možnosti uvažovat o tom, co mi prospívá. Každému pak prospívá to, co odpovídá jeho určení a jeho přirozenosti; a moje přirozenost je rozumná a společenská. Pro mne, občana Antonina, je obcí a vlastí Řím; pro mne, Antonina člověka, vesmír: co je tedy těmto obcím na prospěch, jenom to je pro mne dobrem.",
    "note": " „nerozhodného si nelze boha... představit“: Slovní hříčka: ebúleusanto (rozhodli) – abúlon (nerozhodného, ale zároveň nerozvážného)."
}