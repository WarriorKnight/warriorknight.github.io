{
    "text": "Ustavičně měj na mysli lidi všeho stavu i všech povolání a všelijakých národností, kteří už zemřeli, a dospěješ k nedávno zemřelým Filistiónovi, Foibovi a Origaniónovi. A potom postupuj k ostatním skupinám! Musíme se odstěhovat právě tam, kam nás předešlo tolik mohutných řečníků, tolik ctihodných filozofů, jako Hérakleitos, Pýthagorás a Sókratés, tolik pravěkých héroů i tolik pozdějších vojevůdců a tyranů. A kromě nich Eudoxos, Hipparchos a Archimédés a jiní duchové bystří, ušlechtilí, přičinliví, všestranní a sebevědomí, ba i uštěpační tupitelé vratkosti a dočasnosti lidského života, jako byl Menippos a jiní podobní. O těchto všech měj na mysli, že jsou dávno ti tam! A je v tom něco pro ně hrozného? A cožpak pro ony, které neznáme už ani jménem? Jen jediné tedy má opravdovou cenu: prožít celý život v pravdě, spravedlnosti a shovívavosti i ke lhářům a nespravedlivým.",
    "note": " Menippos z Gadar (v Sýrii), duchaplný skladatel zvláštních satir, jakýchsi filozofických (kynických) fejetonů, zpestřených verši fraškovitého humoru, které zvláště rády žertovaly ve vážných věcech; s oblibou odhaloval všelijaké domnělé veličiny, aby je ukázal v jejich pravé jakosti a zesměšnil. Četba menippských satir mocně působila na Markovo nazírání na lidský život a jeho mnohotvárné vření. Srov. pozn. k VI 13."
}