{
    "text": "Cenné není ani to, že se tělo vypařuje podobně jako rostliny, ani to, že dýchá podobně jako dobytčata a šelmy, ani to, že vnímá a vytváří si představy, ani to, že bývá loutkou zmítanou pudy, ani to, že žijeme pospolitě nebo že přijímáme potravu; neboť to všechno má stejnou cenu jako vyměšování zbytků zažitých jídel. Co má tedy vůbec cenu? Snad pochvalný potlesk? Nikoliv. Tedy ani pochvalný jásot, neboť chvalořečení davů není než »potlesk jazyků«. Zřekl ses tedy i té špetky slávy; nuže, co ti zbývá cenného? Myslím, že toto: vyvíjet anebo i zastavovat svou činnost podle svého přirozeného určení – to je cíl, k němuž tíhnou i všechna lidská zaměstnání a umění. Neboť každé umění směřuje k tomu, aby jeho výtvor náležitě vyhovoval účelu, k němuž je vytvořen. To má na mysli vinař, který ošetřuje révu, i cvičitel koní i pěstitel psů. A vychovávání a vyučování mládeže směřuje rovněž k tomuto cíli. Zde je tedy to cenné. A je-li tomu opravdu tak, pak nebudeš bažit po ničem jiném. Či si budeš dále cenit i leccos jiného? Pak ovšem nebudeš ani svobodný, ani soběstačný, ani nepřístupný náruživostem, neboť nezbytně budeš závistivý, žárlivý a podezíravý k těm, kteří tě oněch věcí mohou zbavit, a budeš strojit úklady těm, kteří už mají věci, jichž si ceníš. Každý, kdo postrádá některé z oněch věcí, se musí pak octnout v duševním zmatku a k tomu ještě často reptat na bohy; naproti tomu úcta a vážnost k vlastní duši ti zjedná spokojenost se sebou samým a uvede tě v dobrou shodu s bližními a v soulad s bohy, to je: způsobí, že budeš schvalovat, cokoli oni přisoudí a zařídí",
    "note": "„nepřístupný náruživostem“: stoická apatheia, kterou Marcus oceňuje u filozofa Sexta (I 9). – „v dobrou shodu s bližními“: Markovi tane na mysli opět Sextus."
}