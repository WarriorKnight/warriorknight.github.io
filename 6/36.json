{
    "text": "Asie, Evropa – koutky ve vesmíru; všechen oceán – kapka ve vesmíru; hora Athos – hrouda ve vesmíru; všechna přítomnost – bod ve věčnosti! Vše malinké, měnlivé, pomíjivé. Všechno vyvěrá odtamtud: z onoho vševládného, ať už z jeho přímého popudu nebo jako jeho důsledek. Také tedy lví chřtán a jed a všechny »škodliviny«, jako například trní nebo bahno, jsou jen průvodní jevy onoho vznešeného a krásného. Nepoddávej se tedy představě o jejich nepříslušnosti oné bytosti, jíž se koříš, a raději se zamysli nad prazřídlem všech věcí!",
    "note": " Athos, hora na thráckém poloostrově Chalkidiké, která se z výše téměř 2000 m příkře svažuje k moři a vrhá stín až na ostrov Lémnos."
}