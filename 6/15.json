{
    "text": "Bez ustání spějí jedny věci k svému vzniku, jiné směřují k zániku, a z toho, co vzniká, už zase leccos bere zasvé. Nepřetržité proudy přeměn omlazují vesmír, právě jako neutuchající let času znova a znova otvírá bezmeznou věčnost. Kteroupak z věcí kolem tebe se řítících si možno nějak zvláště cenit v tomto proudu, v němž pevně stanout nelze? To je zrovna tak, jako kdyby si někdo chtěl zamilovat některého z ptáků kolem něho letících, a ten mu zatím zmizí z očí! A cosi podobného je i sám život každého z nás: jen jakoby vypařování krve a vdechování vzduchu. Neboť jednou vzduch vdechnout a opět ho vrátit, jak to každou chvíli činíme, je něco podobného jako vrátit veškerou schopnost dýchací, kterou jsme přednedávnem dostali při narození, zase tam, odkud jsme vsáli první dech",
    "note": "Ke konci: „kterou jsme přednedávnem dostali“: Podle stoického učení se duše slučuje s tělem teprve při narození člověka, neboť teprve svým narozením se dítě ocitá v ovzduší a v něm začíná dýchat. Smrtí se duše vrací zase v týž zdroj, odkud vzešla."
}