{
    "text": "Jestliže si představujeme nad upraveným masem nebo jinými pokrmy, že toto je mrtvola ryby, ono mrtvola ptáka nebo vepře; nebo zase nad falernským vínem, že tohle je trocha šťávy z vinného hroznu; nebo nad purpurovým oděvem, že to je ovčí vlna, napuštěná krví purpurového plže – tedy představy, jako jsou tyto, se dotýkají samého jádra věcí a pronikají jejich podstatou, takže vidíme, jaké ve skutečnosti jsou. A právě tak si máme počínat v celém životě a věcem, které se v naše představy příliš svůdně vemlouvají, máme snímat masku, uvědomovat si jejich bezcennost a zbavovat je hezkého zevnějšku, jakým se honosí. Neboť klamná představa je nebezpečný podvodník, a právě tehdy, když se domníváš, že se obíráš věcmi obzvláště důležitými, býváš obzvláště podváděn",
    "note": "„takže vidíme, jaké ve skutečnosti (věci) jsou“: jsou to tzv. představy »pojmové« (fantasiai kataléptikai), jejichž znakem je bezprostřední jasnost. Takové představy se našemu duchu přímo vnucují a jediné jsou schopny svůj předmět plně obsáhnout a pojmout (odtud jejich název), tj. »dotýkají se samého jádra věcí a pronikají jejich podstatou«; samy jsou schopny se stát pojmy (katalépseis) a tím se liší od soudů klamných (mínění, domněnek). – „věcem... máme snímat masku“: Tento kynický rys Markova myšlení a základní tendenci přímo nihilistického nazírání na věci skutečného života ne nepřípadně nazval W. Capelle »Skelettmoral« a jeho původ objevuje v kynismu satir Menippových, které Marcus nepochybně znal, a v kynismu Monimově."
}