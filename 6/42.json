{
    "text": "Všichni spolupracujeme k jednomu konečnému cíli, jedni vědomě a s porozuměním, druzí ani nevědouce, jak to říká, tuším, Hérakleitos, že i lidé spící jsou dělníky a spolupracovníky na vesmírném dění. Ale každý na něm spolupracuje jinak, ba dokonce i ten, kdo je s tím, co se děje, nespokojen, kdo by se tomu rád vzepřel a rád to odvrátil; patrně i takového člověka měl vesmír zapotřebí. A proto si tedy rozvaž, ke kterým pracovníkům se chceš přiřadit! Neboť pořadatel světa tě každým způsobem použije správně a přijme tě v řadu svých pomocníků a spolupracovníků. Jenom se nechtěj stát takovým členem v ní jako onen chatrný a směšný verš v dramatu, o kterém se zmiňuje Chrýsippos!",
    "note": " „chatrný a směšný verš v dramatu“: Stoik Chrýsippos přirovnával špatnosti a neřesti tohoto světa k leckterým veršům v komedii, které jsou sice samy o sobě nevtipné a nevýznamné, ale v osnově dramatu mají svůj význam, neboť mu dodávají osobitou zajímavost."
}