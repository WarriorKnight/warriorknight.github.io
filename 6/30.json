{
    "text": "Dej pozor, abys »nezcísařštěl«: abys nenačichl císařstvím; stává se to! Zůstaň tedy prostým, dobrým, nelíčeným, důstojným, přirozeným, přítelem práva, bohabojným, dobrotivým, milujícím všechny své blízké a neoblomným v plnění svých povinností! Bojuj o to, abys zůstal takovým, jakým tě chtěla mít filozofie! Boj se bohů a ujímej se lidí! Život je okamžik; jediný plod pozemského žití je zbožná mysl a činnost pro obecné blaho. Ve všem buď žákem Antoninovým: osvoj si jeho vytrvalé úsilí jednat uvážlivě, jeho duševní rovnováhu za všech okolností, jeho zbožnost, jeho přívětivou tvář, jeho vlídnost, jeho lhostejnost k slávě a jeho upřímnou snahu o správné chápání věcí! A vzpomeň si, jak vůbec nic nepouštěl ze zřetele, co by byl dříve řádně neprozkoumal a zrale neuvážil; jak trpělivě snášel neoprávněné výtky, aniž komu co navzájem vytýkal; jak se v ničem neukvapoval a jak byl nepřístupný pomluvám; jak bedlivý byl posuzovatel povah i činů a jak byl vzdálen zlehčování, bojácnosti, podezíravostí a vychytralosti; jak byl nenáročný, například pokud se týká bydlení, lůžka, šatstva, stravy a obsluhy, jak byl pracovitý a trpělivý, jak věrný a snášenlivý ve styku s přáteli; jak moudře snášel všechny, kteří otevřeně vystoupili proti některému jeho mínění, a jak ho těšilo, když ho někdo poučil o lepším; a jak byl zbožný, ale nikoli pověrčivý. Kéž i tebe zastihne poslední hodinka se svědomím stejně dobrým, jako bylo jeho!",
    "note": " „abys nezcísařštěl“: tj. nenačichl životem u císařského dvora. Výraz ražený Markem. – „buď žákem Antoninovým“: Marcus má na mysli Antonina Pia, svého adoptivního otce a předchůdce na trůně."
}