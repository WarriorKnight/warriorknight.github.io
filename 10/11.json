{
    "text": "Osvoj si správný postup v pozorování, jak se všechno navzájem přeměňuje, to měj ustavičně na zřeteli a v tomto oboru se cvič! Neboť není účinnějšího podnětu k duševnímu zušlechtění. Jen tak se člověk vysvlékne ze své tělesnosti, a když pomyslí, že co nevidět bude muset odejít ze života a to všechno opustit, pak se ve své vlastní činnosti cele oddá spravedlnosti, a pokud se týká všech životních příhod, vesmírné přírodě. A co budou o něm říkat, soudit nebo proti němu podnikat jiní, o tom vůbec nebude hloubat, úplně spokojen s tímto dvojím: jestli sám spravedlivě činí, co právě teď činí, a jestli ochotně přijímá to, čeho se mu teď v úděl dostává; a všechny ostatní záležitosti a zájmy pustí z mysli a nic jiného nebude chtít než cestou zákona se přímo ubírat k cíli a následovat boha, který se přímo ubírá k cíl",
    "note": ""
}