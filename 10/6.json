{
    "text": "Aťsi je svět shluk atomů, či spořádaná příroda, tvá první zásada budiž: jsem část celku, kterým vládne příroda; a druhá: jsem v jakémsi úzkém vztahu k stejnorodým částem. Neboť budu-li toho pamětliv, že jsem část, pak nebudu reptat na nic, co mi uděluje celek; vždyť nemůže být na škodu části, co je celku na prospěch, a celek neobsahuje nic, co by nebylo na prospěch jemu samému. To je společný znak všech přirozeností vůbec, ale vesmírná příroda má navíc ještě tu přednost, že se ani žádným vnějším popudem nedává přinutit, aby zplodila něco, co by jí škodilo. Jestliže si tedy uvědomím, že jsem část takového celku, budu spokojen s každou příhodou. – Pokud pak jsem v jakémsi úzkém vztahu k stejnorodým částem, nebudu dělat nic, co by bylo na újmu společného dobra, spíše budu mít zřetel k sourodým bytostem a budu každou svou snahu obracet k společnému prospěchu a odvracet od opaku. Budu- li tyto zásady takto uskutečňovat, pak můj život musí plynout šťastně, asi jako vídáme šťastně plynout i život občana, který svým spoluobčanům krok za krokem svou činností prospívá a ochotně přijímá, cokoli mu přidělí uspořádaný stá",
    "note": ""
}