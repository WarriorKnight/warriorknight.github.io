{
    "text": "Co nejrozumnějšího lze za tohoto stavu věcí učinit nebo říci? Ať je to cokoliv, je ve tvé moci to učinit nebo říci, a proto se nevymlouvej na překážky! Dříve nebude konce tvých nářků, dokud nepocítíš, že čím je prostopášníku život v rozkoších, tím je tobě vědomí, že při každém nabízejícím se a naléhavém úkolu jednáš přiměřeně svému lidskému určení. Neboť za požitek máš pokládat všechno, co můžeš učinit podle své přirozenosti. A tuto možnost máš všude. Válci zajisté není dáno, aby se všude pohyboval svým přirozeným způsobem, rovněž ne vodě ani ohni ani ostatním věcem, které řídí toliko příroda nebo nerozumná duše; neboť je mnoho překážek, jež se jim stavějí do cesty. Naproti tomu myslící rozum dovede projít každou nesnází, jak je to dáno jeho přirozeností a vůlí. Živě si vybavuj tuto lehkost, s jakou rozum proniká všemi překážkami, obdobnou oné, s jakou oheň šlehá jen nahoru nebo kámen klesá jen dolů a válec jenom po nakloněné ploše, a nic už dále nepožaduj! Neboť veškeré »nárazy« se buď týkají tvého těla – této mrtvé hmoty, anebo tě naprosto nemohou zlomit, ani ti způsobit něco zlého, ledaže tvá vlastní představa a tvůj rozum sám to dopustí, neboť jinak by každý, koho postihly, ihned se tím musel zhoršit také sám. Tak tomu alespoň bývá u všech ostatních stvoření: jestliže se přihodí některému z nich něco zlého, pak se tím stává i postižený tvor sám opravdu horší. Kdežto člověk se naopak stává, možno-li říci, dokonce lepším a chvályhodnějším, jestli ovšem užívá toho, co se mu přihází, správně. Vůbec pak buď pamětliv, že co není na škodu státu, není na škodu ani jeho opravdovému občanu, a co není na škodu zákonu, že ani státu není na škodu. Z těch pak takzvaných »nehod« ani jediná není na škodu zákonu: co tedy neškodí zákonu, neškodí ani státu, ani občanu.",
    "note": " Poslední slova odstavce jsou řečena ve smyslu stoického kosmopolitismu."
}