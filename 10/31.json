{
    "text": "Vidíš-li Satyrióna, stoupence Sókratova, vybav si v duchu Eutycha nebo Hyména; a vidíš-li Eufrata, představ si Eutychióna nebo Silvana; a vidíš-li Alkifróna, mysli si, že je to Tropaioforos; a vidíš-li Severa, mysli si, že je to Xenofón nebo Kritón, a pohlédneš-li na sebe sama, představ si některého z Caesarů, a tak při každém někoho obdobného. A potom si ještě pomysli: „Kdepak jsou tito všichni?“ Nikde anebo bůhvíkde! Neboť jen tak budeš vidět ve všem lidském dým a holé nic, zejména když si ještě připomeneš, že to, co se jednou přeměnilo, v nekonečném čase už nikdy nebude. Po čem se tedy pachtíš? Což ti nestačí tuto píď času řádně prožít? Jaké látky a jakého úkolu se to straníš? Copak jiného jsou všechny věci kolem tebe než cvičiště rozumu, který pronikavě nahlédl všemu v životě až do základu? Jen tedy vytrvej, až si také tyto věci plně osvojíš, zrovna jako silný žaludek si osvojuje každou stravu a jako sálající oheň všechno, co se do něho vhodí, přetvořuje v plamen a zář.",
    "note": " Eufratés, filozof doby Hadriánovy."
}