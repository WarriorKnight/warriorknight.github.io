{
    "text": "Tomu, kdo je prodchnut správnými zásadami, stačí i nejstručnější a obecně známý výrok, aby si připomněl, že se nemá rmoutit ani strachovat; jako například verše: Dech větrů střásá na zem lístky..., stejně i lidské plémě. Ale »lístky« jsou i tvé děti, lístky jsou také ti, kteří tě tak přesvědčivě zahrnují hlučnou pochvalou či naopak kletbami nebo tajnou potupou a posměchem, lístky jsou i budoucí šiřitelé naší posmrtné slávy. Neboť to všechno se rodí s příchodem jara. A potom je vítr setřese, a les pak zplodí jiné listí místo nich... Dočasnost je společná jim všem. Ale ty přede vším prcháš a pachtíš se po všem, jako by to mělo trvat věčnost. Okamžik, a tvé oči se zavřou; a toho, kdo doprovodil tebe, co nevidět bude oplakávat někdo jiný.",
    "note": " Citované verše jsou v Homérově Íliadě 147–149."
}