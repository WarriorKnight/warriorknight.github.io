{
    "text": "Nikdo nemá tak šťastný osud, aby u jeho smrtelného lože nestálo několik lidí, kteří vítají jeho nadcházející »pohromu«. I když to byl řádný a moudrý člověk, koneckonců se vyskytne někdo, kdo si v duchu řekne: „Konečně si oddychneme od toho mravokárce! Zlý sice nebyl na nikoho z nás, ale přesto jsem cítil, že v tichosti námi pohrdá.“ Nuže, tak tomu bývá s řádným člověkem; což teprve s námi: kolik je na nás všelijakých jiných vad, pro které by se nás mnohý rád zbavil! To tedy měj na mysli, až budeš umírat, a svůj odchod si ulehčíš touto úvahou: „Odcházím z tohoto života a moji druhové, za které jsem tolik bojů podstoupil, tolik se namodlil a nastaral, sami si už přejí, abych se odklidil, protože si nejspíš od toho slibují nějakou úlevu. Pročpak tedy lpět na delším pobytu zde?“ Ale proto od nich neodcházej méně vlídně, nýbrž věren svému smýšlení – přátelsky, laskavě a v dobré vůli, nikoli naopak, jako by ses od nich násilím odtrhoval; tvůj odchod od nich se má dít tak, jako se lehce vyprošťuje z těla duše pokojně umírajícího. Neboť i s nimi tě příroda spojila a sloučila, ale nyní toto pouto rozlučuje. I loučím se s nimi jako se svými příbuznými, nikoli s nechutí, nýbrž nenuceně; neboť také toto je jeden z úkonů, které se dějí ve shodě s přírodo",
    "note": ""
}