{
    "text": "Budeš-li pak, má duše, už jednou dobrá, přirozená, jednotná a otevřená, průhlednější své tělesné schrány? Okusíš už jednou citů lásky a náklonnosti k lidem? Budeš-li pak jednou sytá a spokojená přítomnými radostmi, netoužíc ani nedychtíc po ničem živém ani neživém, ani po čase k delšímu užívání ani po příhodnějším místě, kraji nebo podnebí, ani po snášenlivějších lidech? Spokojíš se už konečně svým přítomným stavem a budeš se těšit právě z něho, přesvědčena, že všechno, co máš, od bohů máš, že všechno je pro tebe dobré a také bude dobré, cokoli jim se líbí a cokoli sešlou k blahu oné dokonalé bytosti, dobré, spravedlivé a krásné, která všechno rodí, zahrnuje a pohromadě udržuje a všechno, co zaniká, v sebe zase pojímá, aby zrodila něco jiného, podobného? Zdalipak se konečně sžiješ s bohy i lidmi v takovou pospolitost, že jim ani nebudeš nic vyčítat, ani nebudeš u nich v opovržení",
    "note": "Ke konci: „k blahu oné dokonalé bytosti“: tj. vesmíru, který je stoikům podkladem nejvyšší bytosti, božím tělem, jako zase naopak bůh je duší vesmíru. Ale obojí pojem bývá v stoické nauce ztotožňován a zaměňován."
}