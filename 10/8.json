{
    "text": "Jestliže sis dobyl takových jmen, jako je dobrý, skromný, pravdivý, rozvážný, vyrovnaný, ušlechtilý, měj se na pozoru, abys nebyl nikdy »přejmenován«; a jestliže těchto jmen přece pozbýváš, rychle se k nim zase vrať! Měj pak na »paměti, že »rozvážný« ti má znamenat, že každou věc zevrubně zkoumáš a bedlivě promýšlíš; »vyrovnaný«, že ochotně přijímáš kterýkoli úděl vesmírné přírody; »ušlechtilý«, že tvá myslící část je povznesena nad mírné i prudké vzruchy tvé tělesnosti, nad ješitnou touhu po slávě, i nad smrt a podobné. Jestliže si tedy tato jména uchováš, aniž jsi dychtil po tom, aby tě jimi nazývali ostatní, budeš jiný člověk a vejdeš do jiného života. Neboť zůstat dále takový, jaký až dosud jsi, a takovým životem se vláčet a poskvrňovat by ukazovalo příliš omezeného člověka lpícího na životě jako ti zpola rozsápaní zápasníci se šelmami, kteří poseti krvavými ranami přece jen se doprošují, aby byli ponecháni naživu »do zítřka«, aby pak byli v tomto stavu znova předhozeni týmž drápům a tlapám. – Hleď se tedy dopracovat těchto několika málo jmen, a máš-li sílu při nich vytrvat, vytrvej, jako bys přesídlil na nějaké »ostrovy blažených«; pakli pozoruješ, že těchto jmen pozbýváš a nemáš sílu si je uhájit, mužně odejdi do nějakého kouta, kde by sis je udržel, anebo vůbec odejdi ze života, ale nikoli rozhněván, nýbrž bez okolků, dobrovolně a skromně, a aspoň toho jediného jsi v životě dosáhl: žes takto odešel. K tomu pak, abys byl oněch jmen stále pamětliv, ti vydatně přispěje, budeš-li pamětliv bohů a toho, že ani oni nechtějí, aby se jim lichotilo, nýbrž aby se jim všechny rozumné bytosti připodobňovaly a aby člověk stejně tak, jako své úkoly plní fíkový strom, pes nebo včela, plnil úkol člověka",
    "note": "„na nějaké ostrovy blažených“: Homérovy Elýsijské nivy, kdesi na nejvzdálenějším západě v Ókeanu, sídla miláčků bohů, kteří tam žijí ve věčném jaru a blaženosti."
}