{
    "text": "Kdo se dává zaujmout posmrtnou slávou, ten si neuvědomuje, že každý z jeho pamětníků také sám co nevidět zemře a pak i každý z těch, kteří je vystřídají, až konečně vyhasne i všechna vzpomínka, šířená rozněcovanými, ale i hasnoucími jednotlivci. Ale dejme tomu, že by ti, kteří si budou na tebe vzpomínat, byli nesmrtelní a že by i tvá památka byla nesmrtelná: co ti to prospěje? A nemyslím ani, až zemřeš, nýbrž zaživa: co ti prospěje chvála? Ledaže ti přinese nějaký prospěch. Vždyť takto se vzdáváš v nevhodnou dobu darů, které ti poskytuje příroda, když se staráš o to, co o tvém jednání řekne budoucnost.",
    "note": " Konec odstavce je v překladu doplněn podle smyslu, neboť text je nadobro pokažen."
}