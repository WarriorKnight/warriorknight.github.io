{
    "text": "Vmysli se pro své poučení do časů Vespasianových – uvidíš všechno jako dnes: lidi, jak se žení, jak vychovávají své děti, stůňou, umírají, válčí, slaví svátky, obchodují, obdělávají půdu, pochlebují, vypínají se, podezírají, strojí úklady, leckteré, jak si přejí zemřít, jak reptají na přítomnost, milují, hromadí poklady a baží po konzulátu nebo královské koruně. Nu, a po životě všech těchto už nikde není ani stopy!. Potom přejdi dále k časům Trajánovým: zase všechno stejné! Také život těchto lidí je ten tam. Podobně sleduj i ostatní období dějin a celých národů a představ si, kolik lidí, když se tolik nausilovali, zakrátko kleslo v hrob a rozpadlo se v prvky! Zejména pak si připomeň lidi, o nichž sám ze zkušenosti víš, že samým shonem po nicotnostech opomenuli jednat podle svého přirozeného určení a jen toho se zuby nehty přidržovat a tím se spokojovat. Při této příležitosti je třeba mít na paměti, že také úsilí vynaložené na každou činnost má být úměrné její skutečné ceně; neboť si ušetříš roztrpčení, jestliže se nebudeš obírat věcmi méněcennými více, než se sluš",
    "note": ""
}