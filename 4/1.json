{
    "text": "Vede-li si vládnoucí část v nás přirozeně, pak se chová k životním příhodám tak, že se dané možnosti vždycky snadno přizpůsobuje. Nedává se totiž zaujmout pro žádný určitý předmět činnosti, nýbrž spěje za svými vyššími cíli podmínečně; to pak, co se jí staví v cestu, si přetvořuje v látku, právě tak jako oheň, když se zmocňuje předmětů do něho padajících; nějaký slabý plamínek by se jimi udusil, ale sálající oheň si rázem přivlastní to, co se mu řítí do cesty, stráví to a právě tím se rozhoří ještě více",
    "note": "„že se dané možnosti... přizpůsobuje“: Stoikové, v rozporu se svou naukou o determinismu světového dění, se pokoušeli zachránit svobodu lidské vůle, nezbytný předpoklad etiky. Názorně to vyjadřovali přirovnáním člověka ke psu, který je zapřažen k vozíku: jestliže běží řádně, necítí nesvobodu a závislost, a jde tedy dobrovolně; pakli se pohybu vozíku přizpůsobit nechce, jde nedobrovolně nebo je i vlečen. (Volentem fata ducunt, nolentem trahunt, výrok stoika Kleantha v podání Senekově.) Záleží tedy na tom, zdali se člověk podrobuje vesmírnému řádu ze své vůle, či nedobrovolně. – „spěje za svými vyššími cíli podmínečně“: K skutkům, pokud naprosto nejsou v naší moci, se musíme odhodlávat jen podmínečně ( meth’ hypexaireseós = s výhradou), tj. podle okolností, a případných překážek našich záměrů máme užívat za »látku« k osvědčení nějaké vhodné ctnosti. Vůbec pak je stoikům vždycky rozhodující úmysl, nikoli čin sám, neboť ten je také jedna z věcí vnějších."
}