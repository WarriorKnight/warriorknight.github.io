{
    "text": "Slovní výrazy kdysi obvyklé jsou teď zastaralé. Podobně i jména kdysi věhlasných lidí jsou teď jistou měrou zastaralá, jako Camillus, Caeso, Volesus, Dentatus a co nevidět i jméno Scipio a Cato, pak i Augustus a konečně Hadrianus a Antoninus. Neboť všechno je pomíjivé a brzy se stává bájí a brzy klesá do hrobu čirého zapomnění. A to ještě uvádím lidi, kteří se zaskvěli jaksi neobyčejně. Po ostatních, sotvaže vydechnou naposled, není »ani vidu, ani slechu«. Co je to vůbec »věčná paměť«? Prázdný zvuk! Co tedy má být předmětem našeho usilování? Všehovšudy toto: spravedlivá mysl, činnost pro blaho bližních, nikdy neselhávající pravdomluvnost a smýšlení, které ochotně přijímá každou příhodu jako nevyhnutelnou, jako dobře známou, jako vyvěrající z prazřídla právě takového.",
    "note": " „vidu ani slechu“: Výraz z Homérovy Odysseie I 242. – Hadrianus a Antoninus (Pius), Markovi předchůdci na císařském trůně."
}