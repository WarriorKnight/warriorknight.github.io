{
    "text": "Stále měj na mysli, kolik už zemřelo lékařů, kteří se často chmuřili nad svými nemocnými, kolik astrologů, kteří velmi okázale předpověděli smrt jiným, kolik filozofů, kteří stejné názory rozvinuli o smrti a nesmrtelnosti, kolik chrabrých reků, kteří davy nepřátel usmrtili, kolik tyranů, kteří s úžasnou zpupností, jako by sami ani neměli zemřít, zneužili své moci nad životy poddaných, kolik, abych tak řekl »zemřelo« celých měst, jako Heliké, Pompeje a Herculaneum a nesčetná jiná! A prober i řadu svých známých, jednoho po druhém: ten »doprovodil« onoho, a pak sám odešel, jiný zase jiného; a to všechno v kratinké době. Slovem, stále si uvědomuj, jak všechno lidské je dočasné a nicotné: včera ještě zárodek, a už zítra mumie nebo popel! A proto prožij tuto píď času ve shodě s přírodou a s životem se rozluč v dobré vůli, jako když zralá oliva odpadávajíc blahořečí matce zemi a děkuje stromu, jenž ji zplodil.",
    "note": " Heliké, město na severním pobřeží Peloponnésu, bylo zničeno zemětřesením a zatopeno mořem r. 373 př. n. l. – Pompeje a Herculaneum: Zkázu obou měst výbuchem Vesuvu r. 79 n. l. živě vylíčil očitý svědek Plinius Mladší ve dvou dopisech Tacitovi."
}