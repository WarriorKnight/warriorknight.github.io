{
    "text": "Je nasnadě obyčejný, ale přesto účinný prostředek, jak se smířit se smrtí: zamyslet se nad lidmi, kteří úzkostlivě lpěli na životě. V jaképak zvláštní výhodě jsou proti předčasně zemřelým? Zajisté že také kdesi leží Cadicianus, Fabius, Iulianus, Lepidus a nevím kolik jim podobných, kteří mnoho lidí pochovali a potom byli pochováni sami. Slovem, nepatrný je časový rozdíl a tato trocha – v kolikerém soužení, s jakými lidmi a v jakém asi těle byla prožita! Tomu tedy důležitost nepřikládej! Pohleď v nekonečnou propast času za sebou a v jiné bezedno před sebou: jaký je tu rozdíl mezi třídenním životem a ztrojnásobeným Nestorovým?",
    "note": " Nestór, nejstarší z řeckých hrdinů před Trójou, neboť vládl již třetímu pokolení (Homér, Ílias I 252)."
}