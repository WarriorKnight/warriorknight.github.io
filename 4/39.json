{
    "text": "Co je v tobě zlem, nemá svůj kořen v duši někoho jiného a ovšem také v žádné proměně a přetvoření toho, co tě obklopuje. Kde tedy? V oné tvé části, která vytváří představy o zlu. Ať tedy nevytváří takové představy, a všechno je dobré! A i kdyby její nejbližší soused, tvé chatrné tělo, bylo řezáno a páleno, i kdyby hnisalo a hnilo, ať přesto ona část, která si o tom tvoří představy, zachová svůj klid, to jest: ať je přesvědčena, že není ani zlo ani dobro, co se může stejně přihodit člověku zlému jako dobrému. Neboť co se přihází člověku žijícímu ve shodě s přírodou stejně jako žijícímu v rozporu s ní, to jistě také není s přírodou ani ve shodě, ani v rozporu.",
    "note": " Na konci: „ani ve shodě s přírodou, ani v rozporu“: tj. ani dobro, ani zlo; tedy: věc lhostejná – adiaforon – pro duši a její blaženost v stoickém smyslu."
}