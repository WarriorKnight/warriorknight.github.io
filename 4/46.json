{
    "text": "Neustále měj na mysli Hérakleitova slova, že je smrt pro zem, změní-li se ve vodu, smrt pro vodu, změní-li se ve vzduch, smrt pro vzduch, změní-li se v oheň, a naopak. Také měj na mysli jeho slova o člověku, který zapomíná, kam si namířil, a jeho výrok, že lidé bývají v rozporu s tím, s čím jsou v nepřetržitém styku, s rozumem, který řídí veškerenstvo, a proto se jim příhody, které je denně potkávají, zdají cizí; a konečně: že nemáme jednat a mluvit jako ve spaní, neboť i tehdy se nám zdá, že jednáme a mluvíme, a také ne jako děti, které prostě říkají: „Jak nás tomu rodiče naučili!“",
    "note": " „je smrt pro zem“: Každá přeměna v přírodě je vlastně forma smrti. Hérakleitos prohlašoval za princip všeho jsoucna oheň; živly, jako jsou vzduch, voda a země, prohlašoval za nesamostatné, protože jen oheň trvá a všechno ostatní jsoucno spalováním »v sebe obrací«. Oním svým výrokem Hérakleitos redukuje veškeré dění na vzájemnou přeměnu živlů. – „zapomíná, kam si namířil“: Srov. úvahu v II 16 (ke konci). Text na konci odstavce je nespolehlivý."
}