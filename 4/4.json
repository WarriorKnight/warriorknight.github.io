{
    "text": "Je-li nám společná schopnost myšlení, pak i rozum, jímž jsme schopni rozumně myslet, je nám společný; je-li tomu tak, pak také rozum, který nám přikazuje co činit a co nikoliv, je nám společný; je-li tomu tak, pak je nám společný i zákon; je-li tomu tak, jsme spoluobčané; je-li tomu tak, pak jsme podílníci nějaké ústavy; je-li tomu tak, pak je tedy vesmír vlastně stát. Neboť na které asi jiné společné ústavě by mohlo mít podíl veškeré lidské pokolení? A odtud, z tohoto společného státu, máme právě i svou schopnost myslivou, rozumovou a zákonodárnou. Či odkud jinud? Neboť jako to zemité mi bylo přiděleno z některých částí zemských a jako to kapalné z jiného zase prvku a jako můj živočišný dech a teplo a to, co je ve mně příbuzné ohni, pochází rovněž z nějakého zvláštního zdroje (neboť nic nevzniká z čirého ničeho, jako zase něco nepřechází v nic), právě tak i naše schopnost myšlení vyvěrá »odněkud«",
    "note": "„na které asi jiné společné ústavě“: Na žádné, neboť mimo vesmír není jiného jsoucna. – „a jako můj živočišný dech“: O duši a jejích částech srov. pozn. k II 2. – Stoikové, vycházejíce z Hérakleitova učení, že neexistuje nic nehmotného, pojímají i duši materialisticky a také jí přikládají tělesnost, ovšem jemnější a plynnější než obyčejné hmotě; je povahy vzdušné a ohnivé. Také onu její část, kterou má člověk společnou s nerozumnými tvory, si představují jako vzdušnou, neviditelnou substanci – pneuma (vzduch, duch, dech, duše): je to princip veškerého animálního života i pohybu."
}