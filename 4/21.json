{
    "text": "Jestliže duše trvají i po smrti, jak je může všechny od věčnosti ovzduší pojmout? A jak může země pojmout lidská těla, která jsou v ní odnepaměti pohřbívána? Zrovna jako těla zde na zemi po nedlouhém pobytu uvolňují svou přeměnou a rozkladem místo jiným mrtvým, podobně asi duše, které se stěhují do ovzduší, po nějakou dobu tam ještě trvají, a pak se přeměňují, rozplývají a spalují a jsou znova pojímány v zárodečnou látku vesmírnou; a tímto způsobem uvolňují místo duším, které se stěhují za nimi. To by bylo možno odpovědět za předpokladu, že duše trvají i po smrti. Ale k oné spoustě lidských těl takto pohřbívaných je nutno přimyslet ještě spoustu zvířecích těl, která den co den pojídáme jak my, tak ostatní tvorové. Jak ohromný počet jich stráví, a tedy vlastně pochovají útroby tvorů, kteří se jimi živí! A přece se tam všechna ta těla směstnají, protože se přetvořují v krev a přeměňují se v látky vzdušné nebo ohnivé. Čím si vysvětlíme tuto skutečnost? Rozborem každé bytosti v hmotnou podstatu a činnou sílu.",
    "note": " K začátku: Po smrti člověka se jeho nestejnorodé součásti rozlučují a stejnorodé se opět slučují, tj. co je v něm zemitého, opět se přeměňuje v zem, co je v něm kapalného, přechází ve vodu, a tedy jeho duše, substance vzdušná, se vrací do ovzduší, kde se rozplývá a očišťuje od pozemského rmutu a jako aktivní princip vústí zase ve vesmírnou prasílu, neboť za svého pobytu na zemi byla jejím výronem: splyne tedy s vesmírnou duší – spojí se s bohem. A tak se všechny součástky lidské bytosti octnou zase tam, odkud pocházejí, a každá z nich je u své sourodé, až na ně znovu zapůsobí Logos spermatikos, tvůrčí Praoheň."
}