{
    "text": "Větev od sousední větve odříznutá je nevyhnutelně odříznuta i od celého stromu; právě tak i člověk, který se odloučí od jediného člověka, jako by odpadl od celého společenství. Ale kdežto větev odřezává někdo jiný, člověk se od bližního odlučuje sám, pojme-li k němu zášť a nelibost, a přitom nepováží, že se zároveň »odřízl« i od společenského celku. Jenomže člověku se dostalo od božského zakladatele lidského společenství zvláštního daru: má totiž možnost se sousední větví opět srůst a opět se stát doplňkem celku. Děje-li se ovšem takové odlučování častěji, znesnadňuje to odštěpenci návrat k sjednocení.Vůbec pak je rozdíl mezi větví, která od počátku pučí v neporušené spojitosti se sousední, a větví, která byla odříznuta a potom opět naroubována, ať si o tom zahradníci říkají cokoliv. Jednotný vzrůst, ale nikoli jednomyslnos",
    "note": ""
}