{
    "text": "Jaká asi je to duše, která je odhodlána, i když se má třebas ihned od těla odloučit a pak buď zhasnout, nebo se rozptýlit, nebo dále trvat! Ale tato odhodlanost má vycházet z vlastního rozhodnutí, a nikoli z čiré umíněnosti jako u křesťanů: má být uvážená a důstojná, a aby také jiné přesvědčovala, neokázalá",
    "note": "„jako u křesťanů“: Nové učení, o jehož zásadách se vědělo pramálo a jen z doslechu a pomluvy, bylo i Markově době tím, čím Tacitovi, Pliniovi a Suetoniovi, »zhoubnou a zločinnou pověrou«, a jeho vyznavači byli podezíráni z podvratných protistátních tendencí. Stoikům, kteří byli ve věcech víry konzervativní a oficiální náboženství všemožně hájili, se nové učení zejména příčilo, neboť usilovalo o pronikavé změny dosavadních řádů a o založení království Božího."
}