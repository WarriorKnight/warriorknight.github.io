{
    "text": "Všechny vzdušné a ohnivé látky, vložené do tvého těla, ačkoli podle své přirozenosti tíhnou vzhůru, přesto poslušny uspořádání vesmírného celku zdržují se na svých místech v sestavě tvého těla. A všechny látky zemité a tekuté v tobě, ačkoli původně tíhnou dolů, přesto zůstávají ve vyšší poloze, než je jejich přirozená. Tak tedy i prvky poslouchají vesmírné zákony, a kdekoli jsou zařazeny, setrvávají tak i proti své přirozenosti, až zase »odtamtud« zazní povel k jejich rozloučení. Není tedy povážlivé, že jenom myslící část v tobě bývá neposlušná a nespokojená se stanovištěm, které jí bylo vykázáno. A přece se jí neukládá vůbec nic násilného, nýbrž jen to, co je její přirozenosti přiměřené; a přesto to snášet nechce, nýbrž tíhne k opačnému. Vždyť náchylnost ke křivdám, prostopášnostem, hněvu, zármutku a strachu není jiného než odpadlictví od přírody. A kdykoli tvá rozumná část reptá na nějakou příhodu, již v tom okamžiku »opouští své stanoviště«. Neboť je určena k zbožnosti a bohabojnosti právě jako ke spravedlnosti. Vždyť také tyto ctnosti jsou obsaženy v pojmu pravé společenskosti, ba jsou ještě ctihodnější než spravedlivé skutk",
    "note": ""
}