{
    "text": "Zvláštnosti rozumné duše: sama sebe vidí, sama sebe rozebírá, sama sebe podle své vůle utváří, sama sklízí plody, které přináší – kdežto plody rostlin a obdobný užitek ze zvířat sklízejí jiní – a dosahuje svého cíle, aťsi je konec života stanoven kdekoliv. Není tomu u ní jako při tanci, divadelní hře a v podobném, jejichž celý výkon se neuskuteční, vyskytne-li se nějaká závada; nýbrž aťsi v kterémkoli »dějství« a kdekoli je zastižena, provede svůj vytčený úkol dokonale a bez mezer, takže může říci: „Dosáhla jsem svého cíle.“ Ona postihuje celý vesmír i prázdno kolem něho i jeho tvářnost, rozpíná se v nekonečno věků, chápe všestranným uvažováním periodické obrody veškerenstva, a tak dospívá k závěru, že nic nového neuvidí naši potomci, jako naši předkové neviděli nic podstatně jiného, a že i jen čtyřicetiletý člověk, má-li aspoň záblesk rozumu, viděl vlastně všechno minulé i všechno budoucí, protože veškeré dění je stejnotvářné. – K zvláštnostem rozumné duše náleží i láska k bližnímu, pravdivost a skromnost a také to, že si nic necení více než sama sebe, což je podstatný znak i zákona. Není tedy rozdíl mezi rozumem, který správně myslí, a rozumem, který uskutečňuje spravedlnos",
    "note": ""
}