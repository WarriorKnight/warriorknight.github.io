{
    "text": "Nejprve se na jevišti objevila tragédie, která divákům připomínala životní příhody, a že se to vše děje z přirozené nutnosti a že tím, čím se bavívají na jevišti, se nemají roztrpčovat na větším »jevišti«. Vždyť přece vidí, že k tomu nebo onomu dojít musí a že to musí snášet i ti, kteří volají: „Kéž jsem se nenarodil!“ Však také pronášejí skladatelé tragédií leckteré cenné pravdy, jako je zejména tato: Když já i s dětmi bohy budu opuštěn, i to má důvod. Nebo jiná: Je pošetilé na běh světa zanevřít... nebo Jak zralé klasy lidský život požínat... a jiné podobné. – Po tragédii se na jevišti objevila »stará« komedie s mravokárnou volností slov a právě svou bezohlednou přímostí ne nevhodně lidem připomínala skromnost. A teď se zamysli nad tím, k jakému asi účelu byla po ní zavedena komedie »střední« a později »nová«, která se zanedlouho zvrhla v čirou umělkovanost a která jen kopíruje! Že i skladatelé těchto komedií pronášejí některé cenné myšlenky, je známo; ale jaký asi cíl sledovalo celé zaměření této poezie dramatické",
    "note": "„Kéž jsem se nenarodil“: Doslovný překlad: „Žel, Kithairóne!“ – Takto běduje v Sofoklově tragédii (v. 1391) král Oidipús, když konečně vypátral, že ono děcko, které bylo kdys v pohoří Kithairónu pohozeno a pak zachráněno, je on sám. – Další citované verše jsou úryvky ze ztracených tragédií Eurípidových."
}