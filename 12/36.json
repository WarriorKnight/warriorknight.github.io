{
    "text": "Člověče, žils jako občan v tomto velkém státě: co ti na tom záleží, zdali pět či sto let? Neboť zákony měří každému stejně. Co je tedy na tom hrozného, jestliže tě ze státu odesílá nikoli tyran ani nespravedlivý soudce, nýbrž příroda, která tě do něho uvedla? Stejně jako když herce propouští z divadla praetor, který ho přijal do svých služeb. „Ale ještě jsem neodehrál svých pět dějství, nýbrž jen tři.“ – Máš pravdu; ale v životě jsou tři dějství celé drama! Neboť kdy je konec, to určuje onen, kdo byl kdysi původcem tvého stvoření, jako je nyní tvé rozloučení. Ani tím, ani oním nejsi vinen ty. Odejdi tedy v dobré vůli! Neboť také ten, kdo tě propouští, je dobré vůle",
    "note": "– „praetor“: Vypravení her bylo od doby Augustovy úkolem praetorů. – „je dobrá vůle“: Poslední slova úvah Marka Aurelia připomínají začáteční slova Kantovy Etiky: Není vůbec nic ve světě, co by se mohlo bez omezení pokládat za dobré, než jedině dobrá vůle."
}