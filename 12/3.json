{
    "text": "Jsou tři věci, ze kterých se skládáš: tělo, živočišná duše a rozum. První dvě z nich jsou potud tvoje, že se musíš o ně starat; teprve třetí část je v pravém slova smyslu tvá. Jestliže tedy odloučíš od sebe, tj. od svého myšlení, všechno to, co činí nebo říkají jiní nebo co jsi kdy sám učinil nebo řekl a co tě v budoucnosti zneklidňuje, a všechno, co na tobě ulpívá z tvého těla, v němž vězíš, nebo z tvé živočišné duše, která je s ním sloučena, a co je tedy mimo tvou vůli, a všechno, co ti hrne do cesty vír dění kolem tebe, tak aby tvá myslící síla, vymaněna z moci osudu, žila sama sobě čistá a volná, aby uskutečňovala spravedlnost, byla spokojena s tím, co se přihází, a mluvila pravdu – jestliže odloučíš, pravím, od této své vůdčí části všechno, co na ní ulpělo z náruživých sklonů a co je dosud v lůně času nebo již v minulosti, a sebe připodobníš oné Empedokleově kouli, krásně zaokrouhlené a šťastné svou uzavřeností, a dokonale se naučíš prožívat jenom ten čas, který doopravdy žiješ, to je přítomnost, teprve potom budeš moci alespoň zbytek svého života až do smrti trávit bez nepokoje a v dobré vůli a smíru se svým daimónem",
    "note": "Empedoklés z Akragantu (na Sicílii), řecký básník, filozof, lékař a fyzik v 5. stol. př. n. l."
}