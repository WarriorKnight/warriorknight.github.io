{
    "text": "Všechno, čeho si přeješ dosáhnout postupem času, můžeš mít už nyní, nebudeš-li to sám sobě odpírat. A to bude, jestliže všechnu minulost pustíš z mysli, budoucnost svěříš prozřetelnosti a jenom svůj přítomný život zařídíš ve smyslu zbožnosti a spravedlnosti: zbožnosti, abys ochotně přijímal svůj úděl, neboť tobě ho přidělila příroda a tebe zase jemu; ve smyslu pak spravedlnosti, abys svobodně a bez okolků mluvil pravdu a jednal podle zákona a přiměřeně ceně věcí; a v tom si nedávej bránit ani špatností ani míněním a řečí jiných, ani pocity své tělesné schránky, neboť ty se týkají její trpící části. Jestliže aspoň teď, kdy už jsi konečně na odchodu, budeš mít v úctě toliko svůj rozum a to, co je v tobě božského, a všechno ostatní pustíš z mysli, a jestliže se nebudeš děsit toho, že se tvůj život jednou skončí, nýbrž toho, že jsi ještě nezačal žít ve shodě s přírodou, pak se staneš člověkem hodným vesmíru, který tě zplodil, a přestaneš být cizincem ve své vlasti, přestaneš se divit věcem, které se dějí každým dnem, jako něčemu nenadálému a přestaneš lpět na tom a ono",
    "note": ""
}