{
    "text": "Jak jen mohli bohové, kteří všechno dokonale a lidumilně zařídili, jednu věc přehlédnout, totiž tu, že někteří lidé, a to zvláště dobří, kteří jsou, abych tak řekl, v nejvroucnějším vztahu k božstvu a zbožnými skutky a posvátnou službou božstvu se stali co nejvíce jeho důvěrníky – že i ti, jakmile jednou zemřou, nikdy se sem už nevracejí a nadobro zanikají? – Buď jist, jestli je tomu opravdu tak, že kdyby to mělo být jinak, byli by to jistě učinili! Neboť kdyby to bylo spravedlivé, bylo by to i možné, a kdyby to bylo ve shodě s přírodou, byla by to příroda tak zařídila. Z toho tedy, že tomu tak není (není-li tomu přece tak), čerpej přesvědčení, že se tak nemělo stát. Vždyť i sám vidíš, že se takovým mudrováním jen hádáš s bohem; takto bychom přece s bohy mluvit neměli, ani kdyby nebyli nejlepší a nejspravedlivější. Jsou-li však takoví, jistěže při pořádání světa nedopustili nic, co by bylo zanedbáním spravedlnosti a rozum",
    "note": ""
}