{
    "text": "Těm, kteří se tě ptají: „Kdepak jsi viděl bohy anebo z čeho jsi poznal, že skutečně jsou, že je máš v takové úctě?“ odpověz: Zaprvé jsou také zrakem viditelní, a zadruhé ani svou duši jsem neviděl, a přece ji ctím. Tedy podobně je tomu i s bohy: z projevů jejich moci, o které se znova a znova přesvědčuji, bezpečně poznávám, že jsou, a mám je v úctě",
    "note": "„jsou také zrakem viditelní“: Viz pozn. k VIII 19. – „z projevů jejich moci... poznávám, že (bohové) jsou“: Takové soudy z účinků na původce byly ve starověku oblíbené (Sókratův důkaz boží jsoucnosti v Xenofóntových Vzpomínkách na Sókrata IV 3) a přežily starověk i středověk, až Immanuel Kant dokázal, že problémy, jako je jsoucnost boží, nesmrtelnost duše nebo svoboda vůle, se logickému důkazu vymykají, neboť náležejí – jako požadavky našeho mravního vědomí – sféře jiné, vyšší."
}