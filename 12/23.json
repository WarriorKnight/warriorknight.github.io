{
    "text": "Jedna každá činnost, ať kterákoli, jež se ukončí včas, nic zlého neutrpí tím, že se skončila; a ani ten, kdo tuto činnost provedl, nic zlého netrpí právě tím, že se skončila. Podobně tedy i souhrn všech činností, to je život, kdykoli se ukončí včas, nic zlého netrpí tím, že se skončil; a ani ten, kdo tuto řadu včas ukončil, tím nezakusí nic zlého. A onen pravý čas a konečnou mez určuje příroda, leckdy také lidská přirozenost, jak tomu bývá v stáří, ale pokaždé vesmírná příroda; neboť právě tím, že se její části přeměňují, vesmírný celek si uchovává květ nehynoucího mládí. Ale krásné a včasné je vždycky jen to, co prospívá celku; tedy ukončení života není jednotlivci zlem a není ani hanbou, protože se děje nezávisle na naší vůli, a není na újmu obecného dobra, ba spíše je dobrem, poněvadž je celku včasné, prospěšné a příhodné. Neboť ten, kdo spěje stejnou cestou jako bůh i svým smýšlením ke stejnému cíli, takto spěje ruku v ruce se samým bohem",
    "note": "Slovní hříčku závěru nelze plně vystihnout."
}