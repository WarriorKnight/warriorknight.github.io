{
    "text": "Buďto bohové něco zmohou, nebo nezmohou nic. Jestliže nezmohou, proč se modlíš? Jestli něco zmohou, proč se raději modlíš za to, aby od tebe odvrátili nebo ti poskytli to nebo ono, než za to, aby ti dali sílu něčeho takového se nebát, po ničem takovém nebažit a ničím takovým se nermoutit? Neboť mohou-li bohové lidem pomáhat, jistě by jim pomohli i v tomto. Ale snad mi namítneš: „Takové věci bohové vložili v mou moc.“ Není pak tedy lepší užívat toho, co je ve tvé moci, svobodně nežli otročit nízké touze po tom, co ve tvé moci není? A kdo řekl, že nám bohové nepřispívají také v tom, co je v naší moci? Jen se začni za to modlit, a uvidíš! Leckdo se modlí: „Kéž okusím rozkoše s onou ženou!“ – Ale ty se modli: „Dejte, bohové, abych po rozkoši s ní nezatoužil!“ A jiný zase: „Kéž se zbavím onoho zla!“ – Ty se však modli: „Dejte, abych se ho zbavovat nepotřeboval!“ A opět jiný: „Jen abych neztratil své dítě!“ – A ty: „Dejte, abych se nebál je ztratit!“ – Slovem, uzpůsobuj modlitby v tomto smyslu a pozoruj výslede",
    "note": ""
}