{
    "text": "Epikúros praví: „Za své nemoci jsem nikdy nehovořil o svých tělesných pocitech a nemluvil jsem o takových věcech ani s těmi, kteří mě přicházeli navštěvovat, nýbrž jsem pokračoval ve svém dřívějším zkoumání přírody a zejména o tom hloubal, jak může duše – přes všechnu spoluúčast na tělesných hnutích, ať jsou jakákoli – uchovávat svůj klid a uhájit si své vlastní dobro; ani svým lékařům jsem nedával příležitost se chlubit, že se mnou kdovíco svedli, a žilo se mi dobře a krásně.“ – Veď si tedy podobně jako on, jsi-li nemocen či v jiné takové tísni. Neboť společnou zásadou všech filozofických škol je toto: nezpronevěřovat se filozofii, ať nás postihne cokoli, nezadávat si tlacháním s nevědomci, kteří nejsou zasvěceni do přírodního řádu, ale svůj zřetel spíše obracet k tomu jedinému, co právě teď je třeba konat a jakými prostředky to konat.",
    "note": " Závěr odstavce je mezerovitý."
}