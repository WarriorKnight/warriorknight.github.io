{
    "text": "Vesmírná prasíla – dravá bystřina: všechno unáší s sebou. Jak ubohé jsou činy i těch lidiček veřejného života, kteří se domýšlejí, že jednají podle zásad filozofie! Samá pěna … Co tedy počít, člověče? Čiň, co právě teď příroda od tebe požaduje! Odhodlej se, je-li ti dopřáno takto jednat, a neohlížej se po tom, zdali si toho někdo všimne! Neblouzni o státě Platónově, nýbrž spokoj se i nejmenším krůčkem vpřed a nepokládej ani tento úspěch za nevýznamný! Neboť kdo dovede změnit utkvělé představy? Ale bez jejich změny – co jiného lze čekat než otročení vzdychajících a poslušnost pokrytců? A nyní mi přijď s takovými jmény jako Alexandr, Filippos, Démétrios Falérský! Jestliže tito pochopili, co vesmírná příroda žádá, a sami se podle toho vychovali, je dobře; jestliže však byli jen herci tragédií, pak mě nikdo neodsoudí k tomu, abych je napodoboval. Prostota a skromnost jsou dílem filozofie, nesváděj mě k honosné důstojnosti!",
    "note": " „Neblouzni o státě Platónově“: tj. nečekej, až se uskuteční ideály, které hlásá Platón v Ústavě, a sám se už raději přibližuj k ideálům pravého lidství. – „Alexandr, Filippos“: Příklady lidí, kteří se sice nad jiné zaskvěli v úlohách veřejného života, ale Platónovým představám o pravém vladaři a státníku naprosto neodpovídali."
}