{
    "text": "Také to přispívá k vymýcení ješitné touhy po slávě, že už nemáš možnost prožít celý svůj život nebo aspoň od jinošských let jako filozof, a mnoha jiným i tobě samému je dávno známo, že máš do pravé filozofie daleko. Máš tedy na sobě skvrnu, takže ti už není snadné získat čestné jméno filozof. Brání tomu i tvé životní podmínky. Jestliže jsi tedy doopravdy poznal, v čem záleží to nejdůležitější, nestarej se o to, zač tě budou pokládat, a spokoj se tím, že alespoň zbytek svého života, ať jakkoli dlouhý, prožiješ tak, jak tomu chce tvá přirozenost. Uvědom si tedy, co chce, a nedávej se ničím jiným od toho odvrátit! Víš přece ze zkušenosti, po kolikerém bloudění jsi nenašel životní štěstí ani v sylogismech, ani v bohatství, ani v slávě, ani v požitcích, v ničem! V čem je tedy? V konání toho, co žádá lidská přirozenost. A jak tento úkol splníš? Jestliže se budeš přidržovat zásad, z nichž vyvěrají záměry a skutky. Jakých zásad? O dobru a zlu: že totiž nic není člověku dobrem, co ho nečiní spravedlivým, rozvážným, statečným a svobodným, že nic mu není zlem, co mu nevtiskuje vlastnosti opačné",
    "note": "„tvé životní podmínky“: tj. tvé vladařské funkce a život na císařském dvoře."
}