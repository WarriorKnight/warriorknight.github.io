{
    "text": "Zdá se, jako by se slunce rozlévalo, a přece, ačkoliv se rozlévá všude, nijak se nerozplýtvává; neboť toto »rozlévání« je vlastně »rozšiřování«. Povahu slunečního paprsku nejlépe poznáš, jestliže sleduješ sluneční světlo, jak úzkou štěrbinou vniká do tmavé místnosti: šíří se přímým směrem, až svým způsobem narazí na pevné těleso, se kterým se setká a které přepažuje další prostor; na něm sluneční světlo utkví, aniž se po něm smekne nebo klesne. – Podobně tedy se má i náš rozum »rozlévat« a všemi směry rozprostírat, nikoli »rozplýtvávat«, nýbrž rozšiřovat, a nemá narážet na překážky, s nimiž se setkává, ani násilně ani prudce, ani nemá klesnout, nýbrž má pevně utkvět a ozářit to, co je mu přístupné. Neboť samo sebe zbavuje světla, cokoli se mu uzavírá.",
    "note": " „rozlévání (světla) je rozšiřování“: Řecké tasis = rozpínání (rozšiřování). V následující řádce, kterou jsem v překladu vynechal, Marcus mylně odvozuje řecké aktínes (paprsky) od kmene slovesa ekteinesthai (rozpínati se, rozšiřovati se). Vůbec celý odstavec oplývá stoickým etymologizováním."
}