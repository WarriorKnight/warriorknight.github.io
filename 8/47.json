{
    "text": "Rmoutíš-li se něčím vnějším, pak tě vlastně nezneklidňuje toto, nýbrž tvůj soud o tom. Ale vždyť je ve tvé moci ihned ho vyhladit. Jestliže tě tedy rmoutí něco, co vězí ve tvém smýšlení, kdopak ti brání, abys své stanovisko opravil? A podobně také, jestliže se rmoutíš proto, i nekonáš to a ono, co pokládáš za rozumné: pročpak to raději nekonáš než se rmoutit? „Ale staví se mi v cestu nezdolná překážka!“ Tím se tedy nermuť, neboť vina na tom, že to nekonáš, pak není na tobě. „Ale život nemá pro mne cenu, jestliže to nevykonám!“ Odejdi tedy ze života v dobré vůli, jako umírá ten, kdo svůj úkol koná, a zároveň smířen s tím, co se ti staví do cesty!",
    "note": " „je ve tvé moci ihned ho (tj. tvůj soud) vyhladit“: Jako nějaké písmo vryté do voskové desky. Stoikové jsou senzualisté a základní věta jejich noetiky zní: Veškeré naše poznání pochází ze smyslových vjemů. Vjemy se zapisují do duše jako do nepopsané voskové desky a jsou jakési »otisky« vnějších předmětů (typóseis). Každý vjem je pravdivý a omyly vznikají teprve v našich soudech (domněnkách, míněních)."
}