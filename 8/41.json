{
    "text": "Omezování smyslového vnímání je zlem živočišné přirozenosti. Omezování chtění je rovněž zlem živočišné přirozenosti. Právě tak je leccos jiného, co je omezováním a zlem přirozenosti rostlin. Podobně tedy omezování rozumu je zlem rozumové přirozenosti. To všechno nyní přenes na sebe sama. Jímá tě bolest nebo rozkoš? Ať si to vyřídí smysly! Naskytla se překážka některému tvému chtění? Povoluješ-li svému chtění bez výhrady, pak už to je pro tebe jako rozumnou bytost zlo; podvoluješ-li se mu »s výhradami« a s ohledem na zájmy společnosti, pak nejsi ani poškozován, ani omezován. Vždyť přece činnost vyhrazenou rozumu nikdo jiný omezovat nemůže, neboť rozumu se nedotýká ani oheň, ani železo, ani tyran, ani utrhačství a vůbec nic, jakmile se připodobní oné Empedokleově kouli »krásně zaokrouhlené«.",
    "note": " Tvar koule býval starověkým filozofům symbolem dokonale jednotného, do sebe uzavřeného a nezdolného rozumu."
}