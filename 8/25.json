{
    "text": "Lucilla přežila Vera a potom zemřela. Secunda přežila Maxima a potom zemřela. Epitynchanos přežil Diotima a potom zemřel. Antoninus přežil Faustinu a pak zemřel. Celer Hadriána a pak šel sám. A tak tomu bylo se všemi. A oni duchové bystří, předvídaví a pýchou zaslepení – kdepak jsou? Tak bystří jako Charax, Démétrios Platónik, Eudaimón a jiní takoví? Všichni dočasní, dávno mrtví! Někteří neutkvěli v paměti ani nakrátko, jiní se přetvořili v báje a jiní se už i z bájí vytratili. Měj tedy na paměti, že také tvoje tělesná osnova se musí rozpadnout a tvůj duch že buď zhasne, nebo se přestěhuje a bude zařazen jinam.",
    "note": " Lucilla, matka císaře Marka. – Antoninus, Markův adoptivní otec; Faustina, jeho manželka."
}