{
    "text": "K tomu, co ti ohlašují prvotní představy, si nic už dále nepřimýšlej! Ohlašuje se ti, že ten nebo onen špatně o tobě mluví. Ano, to se ti ohlašuje; ale že jsi tím utrpěl škodu, se neohlašuje. – Vidím, že dítě stůně. Ano, to vidím; ale že je v nebezpečí, nevidím. – Tak tedy setrvávej vždycky při prvních představách a nic k nim sám ze sebe nepřimýšlej, a nic se ti neděje. Anebo spíše: přimýšlej k nim leccos jako muž, který chápe každou jednotlivou událost v souvislosti s vesmírem!",
    "note": " „co ti ohlašují prvotní představy“: Neboť původní představy, které vznikají ze smyslových vjemů, jsou vždycky neklamné; viz výše v pozn. 47."
}