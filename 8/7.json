{
    "text": "Každá bytost se cítí spokojena, jestliže se jí dobře daří. Rozumné bytosti se dobře daří tehdy, jestliže ve svých představách nepřisvědčuje ničemu klamnému ani nejasnému, zaměřuje-li své snahy jen k činům obecně prospěšným, každou svou žádost i nechuť obrací jen k tomu, co je v naší moci, a ochotně přijímá všechno, co nám uděluje vesmírná příroda. Neboť je částí této přírody, zrovna jako list je svou přirozeností částí rostliny; jenomže list je část přírody necitlivé, nerozumné a překážkám podrobené, kdežto lidská přirozenost je část přírody překážkám nepodléhající, rozumné a spravedlivé v tom smyslu, že všem propůjčuje rovné a přiměřené podíly na čase, hmotě, činné síle, působnosti a příhodách. Ale nepřihlížej k tomu, zdali u každého jednotlivce shledáš naprostou rovnost všech podílů, jako spíše k tomu, zda souhrn všech vlastností jednoho se srovnává s jejich úhrnem u druhého",
    "note": "„jen k tomu, co je v naší moci“: Zevrubněji bylo vyloženo v VI 41. – „naprostou rovnost podílů“: Jednotlivé podíly, které příroda rozumným bytostem přiděluje, bývají sice u jednotlivců nestejné, ale jejich úhrn nás přesvědčuje o spravedlnosti přírody: má-li ten nebo onen některou schopnost menší, mívá jinou v hojnější míře. Je tedy každý rozumný tvor přírodou dostatečně vybaven k dosažení svého lidského cíle."
}