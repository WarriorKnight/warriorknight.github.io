{
    "text": "„Okurka je hořká.“ Zahoď ji! „V cestě je trní.“ Vyhni se mu! Což to nestačí? Není přece třeba, abys k tomu dodával: „Proč jsou také tyhle věci na světě?“ Neboť opravdový znalec přírody by se ti musel vysmát, jako by se ti vysmál i tesař nebo švec, kdyby ses ošklíbal proto, že v jejich dílně vidíš odřezky zpracovaného dřeva nebo okrojky kůže. A přece tito řemeslníci mají alespoň místo, kam takové věci odhodit; naproti tomu vesmírná příroda nemá nic mimo sebe. Ale právě v tom záleží její podivuhodné umění, že omezena sama na sebe přeměňuje všechno, co v ní zdánlivě hyne, odumírá a není k potřebě, ve svou vlastní podstatu a že právě z toho znova vytváří jiné věci nové, aby neměla zapotřebí ani látky odjinud, ani místa, kam by své odpadky odhazovala. Spokojuje se tedy svým vlastním prostorem, svou vlastní hmotou a vlastním umění",
    "note": ""
}