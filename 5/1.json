{
    "text": "Jestliže se probouzíš po ránu mrzutě, uvědom si: Procitám k svému lidskému dílu. Mám být tedy dále rozmrzelý, jestliže se ubírám k práci, ke které jsem zrozen a pro kterou jsem byl do vesmíru uveden? Či snad jsem určen k tomu, abych si hověl na teplém loži? „Ale že to je příjemnější?“ – Tedy k příjemnostem jsi zrozen, můj milý, nikoli k práci a k činnosti? Což nevidíš, jak rostliny, ptáci, mravenci, pavouci a včely plní svůj úkol a jak podle svých sil spolupracují na výstavbě vesmíru? A ty nechceš plnit lidský úkol, nechceš spět k tomu cíli, který ti určila tvá přirozenost? „Přece je nutno také si odpočinout!“ – Ano, s tím souhlasím. Ovšem v této věci příroda stanovila míru, právě jako v jídle a pití, avšak ty přesto onu míru, onu postačitelnou mez překračuješ, kdežto v práci nikoliv: tu se držíš »v mezích možnosti«! Patrně nemáš sebe rád, neboť pak bys měl rád i svou přirozenost a její příkazy. Jiní lidé, pokud svou práci milují, samou horlivostí se v ní vysilují, nemají kdy se umýt a najíst; a ty by sis cenil svou přirozenost méně než rytec své rytectví, tanečník své umění tance, lakomec své peníze nebo slávou posedlý tu špetku slávy? Ti, kdykoliv se něčím vášnivě zaujmou, nevzpomenou ani na jídlo ani spaní, jen aby provedli to, na čem jim záleží; a tobě se zdá činnost pro obecné blaho méně cenná a menšího úsilí hodn",
    "note": ""
}