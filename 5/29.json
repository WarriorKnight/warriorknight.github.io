{
    "text": "Jak by sis přál žít, až bys odtud odešel, tak je ti možno žít už tady na zemi. Jestliže ti to však lidé nedovolí, pak ze života třebas odejdi, ale ovšem tak, jako by se ti nedálo nic zlého! V jizbě je kouř: odcházím. Proč bys to měl pokládat za nevím co? Pokud mě arci nic takového nevyhání, zůstávám zde, svobodný člověk, a nikdo mi nezabrání činit, co chci; a já chci to, co je ve shodě s přirozeností rozumné a společenské bytosti.",
    "note": " „V jizbě je kouř: odcházím.“ Viz pozn. k III 1."
}