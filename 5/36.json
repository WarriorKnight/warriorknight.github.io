{
    "text": "Nedávej se úplně strhnout svou představou, nýbrž pomáhej lidem ze všech sil a jak si zasluhují, a trpí-li nějakou újmou ve věcech mravně lhostejných, nepoddávej se hned představě, že utrpěli škodu; je to jen zlozvyk. Veď si v této věci podobně jako onen stařec, který svému svěřenci odňal vlka a odešel, jsa si vědom, že je to jen dětská hračka. – A octneš-li se na řečništi před lidem, zapomněls, člověče, jak málo to znamená? „Ano, ale když o to lidé tolik stojí!“ Proto tedy i ty máš být bláhový? Ať jsem kdekoli, třebas opuštěn, mám šťastný úděl. Šťastný úděl má, kdo sám sobě přidělil úděl dobrý. A dobré úděly jsou dobré sklony, dobré snahy a dobré skutky.",
    "note": " „nepoddávej se hned představě, že utrpěli škodu“: Podobně doporučuje Epiktétos: „Spatříš-li někoho plakat nad odchodem synovým do ciziny nebo nad ztrátou majetku, dej pozor, aby tě nepřemohla představa, jako by mu tyto vnější věci mohly být zlem... Leč nezdráhej se projevit mu soustrast aspoň slovy, a bude-li to vhodné, s ním i postesknout, ale dej pozor, abys i v srdci netesknil!“ – Stoikové zavrhují všechna prudká duševní hnutí (viz pozn. k I 9 o nenáruživosti – apatheia) jako hněv, bázeň, smutek apod., neboť to vše jsou nemoci duše; ale právě tak – na rozdíl od křesťanské etiky – odmítají lítost a soucit. Znají toliko přirozenou náklonnost, vřelou lásku k bližnímu a stud. – „na řečništi před lidem“: Text je silně porušen. – „kdo sám sobě přidělil dobrý úděl“: Poněvadž ctnost je stoikům totožná se štěstím, je stoický mudrc šťasten za všech okolností: je svoboden i v otroctví, je bohatý i v nouzi, je král, i když ho nikdo neposlouchá, kdežto ti, jimž ctnost není jediným dobrem a konečným cílem života, jsou otroci, žebráci, ubožáci, neboť hledají štěstí ve věcech vnějších."
}