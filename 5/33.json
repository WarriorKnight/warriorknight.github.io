{
    "text": "Než se naděješ, bude z tebe popel nebo kostlivec, a pak budeš jen jméno anebo ani to ne; a jméno – toť prázdný zvuk a jeho ozvěna. A věci v životě tolik ceněné jsou nicotné, trouchnivé a malicherné a lidé jsou jako kousající se štěňata a děcka spolu se hašteřící, brzy se smějící a hned zase kvílející. A věrnost, stud, spravedlnost a pravda prchly kams na Olymp z širého světa... Co tě tu tedy ještě dál poutá, když všechno smyslům přístupné je měnlivé a nestálé, když tvé smysly jsou kalné a omylné, když i sama tvá živočišná duše je jen výpar krve a sláva mezi takovými tvory je tak lichá? Co tedy? Budeš s odevzdanou myslí vyčkávat chvíle, kdy buď zhasneš, nebo přesídlíš jinam; ale než ona chvíle nadejde, co postačí? Co jiného než ctít a velebit bohy, dobře činit lidem a je snášet, nebo se jich vzdalovat a nezapomínat, že cokoli je v oblasti tvé tělesnosti a živočišnosti, není ani tvoje, ani ve tvé moci.",
    "note": " „kams na Olymp z širého světa“: Úryvek z Hésiodovy básně Práce a dny, v. 197, a to z onoho místa, kde básník líčí zhoubnou přeměnu světa a jeho pokolení ze zlatého věku v železný. V překladu Ant. Salače celé místo zní: Tenkrát k Olympu výši se vznesou od širé země – v bělostný majíce šat své postavy oděny krásné, k bohům nesmrtelným pryč jdouce od špatných lidí Cudnost a Spravedlnost. – „tvá živočišná duše je jen výpar krve“: Myšlenka pravděpodobně Hérakleitova: srov. pozn. k IV 4."
}