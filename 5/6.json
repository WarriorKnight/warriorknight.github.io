{
    "text": "Leckdo, prokáže-li někomu něco dobrého, je ochoten mu zaúčtovat i vděčnost. Jiný se sice k tomu neodhodlá, ale přece jen ho u sebe pokládá za svého dlužníka a uvědomuje si, co udělal. Konečně opět jiný zřejmě ani neví, co udělal, i podobá se révě, která vydá hrozny, a jakmile jednou vydala svůj plod, nic více už nepožaduje, právě jako kůň, když vykonal běh, jako pes, když vystopoval zvěř, a jako včela, když vyrobila med. Moudrý člověk, jestliže vykonal dobrý čin, nerozkřikuje to, nýbrž přechází k novému, jako se chystá réva znovu vydávat hrozny ve svůj čas. „Je tedy žádoucí náležet k lidem, kteří dělají dobro jaksi nevědomky?“ Ano. „Ale právě to je dlužno si uvědomit: je přece znakem společenského tvora vědět, že jedná v společenském zájmu, a zajisté i chtít, aby to také jeho druh věděl.“ – Je sice pravda, co říkáš, ale nesprávně si vykládáš, co jsem právě řekl; a proto budeš jeden z oněch, o kterých jsem se prve zmínil, neboť také oni se dávají svést důvody zdánlivě pravdivými. Budeš-li však ochoten pochopit pravý smysl mých slov, buď jist, že nezanedbáš ani jediný skutek obecně prospěšný",
    "note": "„nerozkřikuje to“: Podobná rada v evangeliu sv. Matouše 6,1: „Proto když dáváš almužnu, netrub před sebou, jako pokrytci činí v školách a na ryncích, aby chváleni byli od lidí!“"
}