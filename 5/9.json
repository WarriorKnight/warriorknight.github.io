{
    "text": "Nebuď rozmrzelý, ani neochabuj, ani se nevzdávej, jestliže se ti nedaří provést každé dílo podle správných zásad, raději se znova vracej k tomu, co se ti nepovedlo, a buď rád, jestliže aspoň většina tvých skutků odpovídá lidské přirozenosti, a měj v lásce to, k čemu se vracíš! A také k filozofii se vracej nikoli jako chlapec k přísnému učiteli, nýbrž jako lidé churavých očí k mycí houbě nebo k jinému očistnému prostředku či jiní nemocní k náplasti nebo k léčení vodou. Pak zajisté nebudeš svou poslušnost rozumu stavět na odiv a najdeš v něm uklidnění. A uvědom si, že filozofie žádá jenom to, co žádá tvoje přirozenost; ale tys požadoval leccos jiného, co je s přirozeností v rozporu. Co je příjemnějšího než pocit rozkoše? Avšak nešálí nás rozkoš právě tímto příjemným? Raději rozjímej, není-li mnohem příjemnější šlechetnost, prostota, laskavost a zbožnost! A co je příjemnější než rozumnost sama, máš-li na mysli neselhávající úspěšnost naší schopnosti chápání a poznávání všech věcí",
    "note": "Ke konci: „rozumnost“: Řecká fronésis, základní ctnost stoické etiky, kterou stoikové definují jako »znalost dobra a zla a toho, co není ani dobro, ani zlo«. Z ní vyvěrají tři ostatní ctnosti: rozvaha (= uměřenost = sebekázeň; o ní v pozn. k III 6), statečnost a spravedlnost. Porušený odstavec 12 je v překladu doplněn."
}