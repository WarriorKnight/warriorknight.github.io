{
    "text": "Skládám se z hmotné podstaty a činné síly v ní; ale ani ta, ani ona nezajde v nic, jako ani nevznikla z čirého nic. Bude tedy každá moje část zařazena přeměnou v nějakou část vesmíru a ta se opět přemění v nějakou jinou část vesmíru a tak tomu bude donekonečna. Takovou přeměnou jsem vznikl i já a také ti, kteří mě zrodili, a tak tomu bylo nazpět rovněž donekonečna. Neboť nic nebrání tomuto tvrzení, i když vesmír je svým tvůrcem obnovován v pevně stanovených obdobích",
    "note": "„vesmír je svým tvůrcem obnovován“: Stoikové převzali od Hérakleita učení, že svět není věčný, jak se domníval Aristotelés, nýbrž že po dlouhém, pevně stanoveném období (periodos) vždy shoří za všeobecné konflagrace (ekpyrósis): tehdy bůh světovým požárem v sebe pojme všechny věci a pak se zhušťováním praohně vytvoří nejprve vzduch, potom voda a konečně země, tj. vytvoří se nové světy a na nich se všechno podle zákona nezměnitelné nutnosti znova opakuje. Srov. I 14."
}