{
    "text": "Jaké je to, co většina lidí považuje za dobré, můžeš poznat i z následujícího: Kdyby si někdo představil něco, co má opravdu cenu, například zdravý rozum, rozvážnost, spravedlnost, mužnost, nemohl by si s takovou představou spojit výrok, že „pro samé dobré věci, jichž je všude plno, nemá, kde by vykonal svou potřebu“. To se přece k sobě vůbec nehodí. Kdyby si však někdo představoval jako hodnotné to, co za takové považuje většina lidí, takový člověk vyslechne onen výrok s chutí a rád přizná, že se zde skladatel komedií vyjádřil výstižně. Takový se také onen rozdíl hodnot jeví v představě většiny lidí. Jinak by nám přece taková řeč nepřipadala urážlivá a nedůstojná, ale slova o bohatství a darech Štěstěny vedoucích k rozmařilosti nebo ctižádostivosti bychom přijímali s povděkem jako vhodná a vtipná. Postup tedy ještě dále a zeptej se, zda si zaslouží, aby byly ctěny a považovány za dobré takové věci, o nichž je možné říci, aniž to vypadá nechutně, že jejich vlastník pro samý nadbytek neví, kde by vykonal svou potřeb",
    "note": ""
}