{
    "text": "Věci kolem nás jsou zastřeny jakoby závojem, takže je leckteří filozofové, a ne právě nevýznamní, pokládají za naprosto nepochopitelné, a dokonce sami stoikové za těžko pochopitelné. A každý náš soud je měnlivý; či je snad někde člověk, který by byl svůj soud nikdy nezměnil? A teď přihlédni k věcem samým kolem nás: jak jsou dočasné a nicotné a jak dostupné třebas i chlípníkům, nevěstkám nebo lupičům! A potom zkoumej mravy svých současníků: jak těžko lze snést i nejpříjemnějšího z nich, nemluvě ani o tom, že leckdo těžko snáší i sebe sama! Nevidím věru, co by bylo hodno nějaké zvláštní úcty nebo vůbec snahy v takovém soumraku a kalu a v tak chvatném proudu bytí i času i pohybu všech věcí. Naopak, je třeba s odevzdanou myslí hledět vstříc přirozenému rozkladu a také nereptat na jeho otálení, nýbrž hledat uklidnění jenom v těchto zásadách: zaprvé, že se mi nic nemůže přihodit, co by nebylo ve shodě s vesmírnou přírodou, a zadruhé, že je v mé moci, abych nic nečinil proti svému bohu a daimónu. Neboť vůbec nikdo mě nemůže přinutit, abych jeho nedba",
    "note": ""
}