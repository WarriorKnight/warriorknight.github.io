{
    "text": "Jaké budou většinou tvé představy, takové bude tvé smýšlení, neboť představami se duše »zabarvuje«. A proto ji zabarvuj nepřetržitou řadou takových představ, jako například: Tam, kde je možno žít, je možno i dobře žít. A u dvora je možno žít; tedy u dvora je možno i dobře žít. – Nebo: K čemu ta která věc byla stvořena, právě k tomu i spěje; k čemu pak spěje, v tom tkví její účel; ale tam, kde tkví její účel, tkví i prospěch a dobro každé věci: tedy dobro rozumné bytosti tkví ve společenství. Neboť je dávno prokázáno, že jsme stvořeni ke společenství, či snad nebylo jasné, že nižší bytosti jsou zde kvůli vyšším, a vyšší kvůli sobě navzájem? Výše pak jsou bytosti oduševnělé než bez duše a z oduševnělých jsou výše bytosti rozumné",
    "note": "„právě k tomu i spěje“: Autor opět etymologizuje: pros túto feretai (k tomu spěje) – to symferon (prospěch)."
}