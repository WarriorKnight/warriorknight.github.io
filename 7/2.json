{
    "text": "Mohou tvé zásady odumřít nějak jinak než tak, že představy, které jim odpovídají, vyhasnou? Ale právě ty ustavičně rozdmýchávat je přece ve tvé moci! Vždyť si mohu o kterékoli věci utvořit představu, jaké je potřebí; jestliže mohu, proč se znepokojuji? Co je mimo mé myšlení, to se mého myšlení naprosto netýká. To si uvědom, a stojíš zpříma. Můžeš procitnout k novému životu: jen se dívej na věci zase tak, jak ses dívával, neboť v tom tkví podstata nového život",
    "note": ""
}