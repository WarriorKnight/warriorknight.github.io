{
    "text": "Neohlížej se na rozumy jiných lidí, raději se zahleď přímo k cíli, ke kterému ti ukazuje cestu příroda: vesmírná příroda tím, co tě potkává, a tvá vlastní přirozenost tím, co ti ukládá činit. Každý pak má činit to, co je ve shodě s jeho přirozeným určením; ostatní věci jsou přírodou určeny k prospěchu rozumných bytostí, jako i ve všem jiném je méně dokonalé k prospěchu dokonalejšího, ale rozumné bytosti jsou stvořeny sobě navzájem. Je tedy vůdčí sklon přirozeného lidského určení cit společenský; druhý hned po něm odolnost k smyslným svodům, neboť myslící rozum má tu zvláštní schopnost, že se dovede sám do sebe uzavřít a pak nikdy nepodléhá ani hnutím smyslů ani pudů, neboť obojí je povahy zvířecí. Rozum chce naopak vládnout, a ne být v jejich područí. A právem, neboť je přírodou uzpůsoben, aby jich obou užíval. Třetí znak přirozeného určení rozumné bytosti je obezřelost v usuzování a odpor k omylu. Těmto znakům věren náš rozum ať postupuje přímou cestou k cíli a naplňuje svůj úko",
    "note": ""
}