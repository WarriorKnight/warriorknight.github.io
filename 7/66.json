{
    "text": "Odkudpak víme, zdali filozof Telaugés nebyl svým smýšlením lepší než Sókratés? Neboť tady přece nestačí, že Sókratés zemřel slavněji, že dovedl obratněji rozmlouvat se sofisty a vytrvaleji přenocovat v mrazu pod širým nebem, ani to, že maje nařízeno přivést kteréhosi Salamíňana, uznal za šlechetnější rozkazu se vzepřít a pak »si hrdě ulicemi vykračovat«, což by bylo svrchovaně neuvěřitelné, i kdyby to bylo pravda; spíše však dlužno vzít v úvahu něco jiného: jakou duši měl Sókratés a zdali se dovedl omezovat na spravedlnost k lidem a na úctu k bohům, takže se ani nemrzel na lidskou špatnost, ani neotročil ničí nevědomosti, ani nepřijímal úděly vesmírné přírody jako něco nenáležitého, ani je nepovažoval za nesnesitelné jho, ani svůj rozum neutápěl v účasti na tělesných pocitech.",
    "note": " „kteréhosi Salamíňana“: Z příkazu třiceti tyranů (oligarchické vlády v Athénách) měl Sókratés přivést Leónta ze Salamíny do Athén, aby tam byl popraven; ale rozkazu se vzepřel a pomstě násilných oligarchů ušel jen díky jejich včasnému pádu. Sókratovu neohroženost svým způsobem pak zesměšnil Aristofanés v komedii Oblaka v. 362 a další."
}