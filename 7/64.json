{
    "text": "Při každé bolesti si uvědomuj, že bolest není pranic hanebného a že tvou vládnoucí část, duši, nezhoršuje, neboť ji neporušuje ani v její rozumové podstatě, ani v jejím společenském cítění. U většiny bolestí ti budiž útěchou výrok Epikúrův, že bolest není ani nesnesitelná, ani věčná, jestliže si totiž připomeneš její meze a nebudeš-li si ji v duchu zveličovat. Také se rozpomeň na to, že nepříjemnost mnohých pocitů, například ospalosti, horečky a nechuti k jídlu, si ani neuvědomujeme. Kdykoli jsi tedy něčím takovým rozmrzelý, uvědom si, že se poddáváš bolest",
    "note": ""
}