{
    "text": "Nejvíce se lidská duše snižuje, kdykoli se svou vlastní vinou stává hlízou a takřka vředem vesmíru; neboť nespokojenost s kteroukoli životní událostí je odpadlictví od přírody, v jejíž oblasti jsou zahrnuty přirozenosti všech ostatních bytostí. Zadruhé se duše snižuje, kdykoli se s nelibostí odvrací od někoho z lidí nebo se dokonce obrací proti němu s úmyslem mu uškodit, jak to dělávají duše rozhněvaných. Zatřetí se snižuje, jestliže se dává přemoci rozkoší nebo bolestí. Začtvrté, jestliže se přetvařuje a jedná nebo mluví pokrytecky a proti pravdě. A zapáté, jestliže své skutky a snahy nezaměřuje k určitému cíli, nýbrž jedná nazdařbůh a nedůsledně, ačkoli se přece i nejnepatrnější věci mají dít se zřetelem k cíli. Konečný pak cíl rozumných bytostí jest podřídit se rozumu a řádu státu s nejctihodnější ústavou.",
    "note": " „je odpadlictví od přírody“: V textu opět slovní hra s příbuznými výrazy apostasis (odpadnutí) – apostéma (hlíza). – „státu s nejctihodnější ústavou“: Státem je stoikům vesmír, kosmos, kterým vesmírný rozum proniká. Stoikové neuznávali státy politicky a národnostně rozrůzněné: všichni lidé jsou občané (polítai) jednoho a téhož státu – světového; jsou »světoobčané« (stoický kosmopolitismus). A tak už dávno před křesťanstvím vyslovil stoicismus ideu sbratření lidí, když k ní dospěl po jiných cestách svým panteismem."
}