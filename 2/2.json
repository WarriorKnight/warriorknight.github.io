{
    "text": "Ať už jsem cokoli ten já zde, je to jen trocha masa, trocha živočišného dechu a vůdčí rozum. Nech knihy knihami, nerozptyluj se jimi, není ti to dovoleno. A jako bys už měl zemřít, tou trochou masa pohrdej; je to jen krvavý kal a kosti a osnova šlach, cév a tepen. Také si všimni, co je to dech! Proud vzduchu, a to ještě nikoli nepřetržitý, nýbrž co chvíli vydechovaný a hned zase pohlcovaný. Třetí pak část je vůdčí rozum. O ní rozjímej takto: Jsi už stařec; a proto ji nenechávej déle v porobě a nedovoluj, aby jí zmítaly sobecké pudy jako loutkou, ani aby reptala na svůj přítomný osud nebo aby naříkala na budoucnost",
    "note": "„vůdčí rozum“: Lidská duše je stoikům částí božské duše světové, prostupuje veškerým tělem a je příčinou všech fyziologických i duševních funkcí. Ale není jednotná, nýbrž vedle sedmi podřadných schopností (pěti smyslů, schopnosti mluvy a schopnosti rozplozovací) má ještě část »vůdčí« (hégemonikon), rozum, sídlo nejvyšší duševní činnosti – myšlení a usuzování. – „Jsi už stařec“: Výrok svrchovaně příznačný pro životní názor císaře Marka, kterému bylo tehdy málo přes 50 let."
}