{
    "text": "Díla boží jsou plna prozřetelnosti, ale ani díla náhody nejsou bez přirozené spojitosti a souvislosti s tím, co se děje řízením prozřetelnosti. Z ní vyvěrá vše. Jí dlužno přičíst i všechno nevyhnutelné a zároveň žádoucí vesmírnému celku, jehož součástí jsi také ty. Ale to, co vyžaduje přirozenost vesmírného celku a co přispívá k jeho zachování, je dobrem i každé jednotlivé části přírody; vesmír pak zachovávají přeměny, a to jak prvků, tak i těles z nich složených. – Na těchto poznatcích přestaň a ty ať jsou stále tvými zásadami; a žízeň po knihách zapuď, abys neumíral roztrpčen, nýbrž s opravdovou oddaností a upřímnou vděčností k bohům",
    "note": "„díla náhody“: »Náhodné« je všechno to, co se přihází z příčin nám nezbadatelných a co se nám jeví jako neočekávané, ale má svůj důvod v nekonečném řetězu příčin a účinků vesmírného dění. – „a zároveň žádoucí vesmírnému celku“: V originále slovní hra s výrazy symferon (prospěšné, žádoucí) – ho ferei (co s sebou přináší, co vyžaduje). – „žízeň po knihách zapuď“: Neboť odvádí od zpytování našeho nitra a nepřispívá k blaženosti ve stoickém smyslu."
}