{
    "text": "Theofrastos ve svém srovnávání lidských provinění, pokud je ovšem možné něco takového v širším smyslu srovnávat, správně filozoficky dovozuje, že těžší jsou přečiny spáchané z popudu chtíčů než z hněvu: neboť rozhněvaný se odvrací od příkazů rozumu s pocitem jakési lítosti tajné sklíčenosti, kdežto člověk chybující z popudu chtíčů se dává přemoci pocitem libosti a projevuje tudíž ve svých poklescích větší míru nekázně a slabosti. Správně tedy z toho vyvodil Theofrastos případný filozofický závěr, že trestuhodnější je přečin spáchaný z libosti než z lítosti. Vůbec pak rozhněvaný se spíše podobá člověku, který byl napřed bezprávím dotčen a lítostí k hněvu donucen, naproti tomu druhý se odhodlává k bezpráví ze své vůle, neboť se dává strhnout k lecjakému skutku svými chtíči",
    "note": "Stoická etika vlastně nepřipouštěla srovnávání nebo odstupňování lidských provinění, neboť z jejího hlediska jsou všechny hříchy bez rozdílu stejné, poněvadž se všechny stejně příčí rozumu. Ovšem pozdější stoá ze svých rigorózních požadavků leccos slevila i v této věci. Theofrastos, filozof a žák Aristotelův. Už Aristotelés odvozoval všechny afekty (pathé) z dvojího zdroje: z nezřízené touhy po domnělém dobru a z odporu k domnělému zlu; první pokládal za trestuhodnější."
}