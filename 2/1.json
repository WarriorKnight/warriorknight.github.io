{
    "text": "Hned ráno k sobě promlouvej takto: Setkám se s člověkem všetečným, nevděčným, domýšlivým, potutelným, závistivým a sobeckým. Všechny tyto vady vyplývají z neznalosti dobra a zla. Já však jsem dospěl k poznání, že dobro svou přirozeností je krásné a zlo je ošklivé a že také přirozenost právě toho, kdo chybuje, je příbuzná s mou, nikoli snad účastí na téže krvi nebo rodu, nýbrž na témž rozumu a jeho božském podílu: nemohu tedy od nikoho z nich utrpět škodu, neboť nikým se nedám zlákat k ničemu ošklivému; také se však nemohu na svého příbuzného hněvat ani se s ním nepřátelit, neboť jsme stvořeni k součinnosti, zrovna jako nohy, ruce, jako oční víčka a obě čelisti. Proti sobě pracovat by bylo proti přírodě; pracujeme pak proti sobě, jestliže se hněváme druh na druha a od sebe se odvracíme",
    "note": "„z jejich neznalosti dobra a zla“: Stoická etika byla svou povahou ryze intelektualistická: vědění je nezbytný předpoklad jednání a správné jednání plyne samo sebou ze správného vědění. Už otec stoicismu Zénón z Kypru (ve 4. a 3. století př. n. l.) zakládal, zcela ve shodě se Sókratem, ctnostný život na vědění, a proto mu byla základní ctností moudrost."
}