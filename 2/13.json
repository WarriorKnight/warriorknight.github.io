{
    "text": "Není většího ubožáka, než je člověk, který podle slov Pindarových »zkoumá hlubiny zemské« a usiluje vypátrat, co se asi děje v duších jeho bližních, aniž tuší, že by stačilo, kdyby se zabýval jen božstvem ve svém nitru a jemu opravdově sloužil. Záleží pak tato služba v tom, aby je ochránil před skvrnou náruživostí, před těkáním bez cíle a reptáním na kterýkoli skutek bohů i lidí; neboť všechny božské činy si zaslouží úctu pro dokonalost bohů a všechny činy lidské mají nám být milé pro naše spříznění s lidmi, ba leckdy si zaslouží jistou měrou i politování pro lidskou neznalost opravdového dobra a zla, což je nemenší vada než neschopnost rozeznávat bílé od černého",
    "note": "„jen božstvem ve svém nitru“: To je právě ona vůdčí část lidské duše, hégemonikon, kterou člověk, zóon logikon, souvisí se světovým rozumem; ona je »daimón« v člověku, který ho má vést životem."
}